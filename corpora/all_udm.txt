   Пичи усточиослы – бадӟым сюрес   Балезино ёросысь Люк гуртысь Тимур Наговицын (туспуктэм вылын муминыз) 6 аресаз зэмос артист ини. Сотэк уг ортчы одӥг пумиськон но, одӥг концерт но. Тани «Удмурт кенеш» ассоциацилэн Балезино ёросысь ёзэтэзлэн конференцияз пичи Тимур  егит нылъёсын ӵош куноосты чебер удмурт дӥсен но кырӟанъёсын пумитаз. 
   Котькуд выступленизэ сюлмыз пӧсектыса вите анаез Любовь Витальевна. Ачиз со – крезьгуръя дышетӥсь, ваньзэ – мар быгатэ, мар лэсьтэ пиез сцена вылын – солэн дышетэмез, тыршемез. Удмурт кылэз, удмурт кырӟанъёсты гажан но яратон Тимурлы пыӵатэ песянайзы Альбина Валерьевна - пичи классъёсысь нылпиосты дышетӥсь. Улонлы, умой сямъёслы но пиосмурт ужъёслы дышето сое атаез Сергей Николаевич но песятаез Николай Петрович.
 Та семьяын туж яратыса лыдӟо удмурт газетъёсты, соос пӧлын – «Иднакармы» но. Оскиськомы, Тимур Наговицынлэсь нимзэ ми эшшо кыломы на бадӟым сценаос вылысь. Ас сьӧраз со ӝоген кыскоз пичи мусо сузэрзэ но.  
 Елена Пономарева.  
 Балезино ёрос.
   Геройёс – вӧзамы   Технической колледжысь Александр Азанов но ГГПИ-ысь студентъёс Екатерина Перевозчикова но Павел Яскин городамы огшапскын тодмо луизы.  
   Зэм, тодмамон кариз соосты Глазовын луэм шуэрес учыр. Со сярысь вань газетъёсмы гожъязы, телевидение ивортӥз.
 Али гинэ вордскем нылпи жуг-жаг куян ящик борды, пакетэ поныса, аналтэмын вылэм. Куштэм дырысеныз дас минут ортчыса, куаразэ кыло но шедьто – тани та егитъёс.
 Пичи пиналэз Саша, куртка улаз донгыса, бордаз шунтыны тыршиз. Со куспын таос доры ӝегатскытэк лыктэ ни вал «Скорой» но полиция. Пинал кулонлэсь утемын. Анай-атаез шедьтэмын – соослэсь законъя кылзэс юалозы.
 Нош нылпиез шедьтэм студентъёсты сӥё-дано пусйизы Тау каронъёсын. Резонансной йыружез сэрттыны-пертчыны юрттэмзы понна, киоссэс юн кырмыса, тау кариз Глазовысь полицилэн кивалтӥсез Иван Киселёв.
 Улон азинске. Али Павел но Екатерина экзаменъёс сёто – кыкназы ик соос дышетско социальной коммуникациосъя но филологияя факультетлэн 2-тӥ курсаз. Собере луозы каникулъёс.
 Нош Саша алигес гинэ, нылпиез шедьтэмзылэсь одӥг нуналлы азьло, бертӥз армиысь. Службазэ ортчытӥз Алтайын. Егит пилэн верамезъя, армия трос умоезлы дышетӥз, кыдатӥз. Али со дышетсконзэ азинтэ – техникумез йылпумъяса, строитель луыны чакла.
 Та учыр егитъёсты эшшо но матэ кариз, эшъяськытӥз. «Утем нылпилэн ваньмыз умой мед луоз!» - огымысь шуо соос.
 Елена Волкова.
 Туспуктэмез авторлэн.
   Юрттэ, узырмытэ, вормонъёсозь ӝутэ. Творчествоя нылпи юртлы – 45   Глазовысь Киров урамысь 11 номеро юртлэн липет улаз артысь тыршо ёрос библиотека, лулчеберетъя но туризмъя центр, ёрос администрацилэн культурая но егитъёсын ужанъя ёзэтэз, ЗАГС-лэн ёросысь ёзэтэз. 2015 аре соос борды итӥськиз на Творчествоя нылпи юрт. Историез учконо ке, татчы со кыкетӥзэ ини берытскиз: ас интыяз вуиз, шуыны луэ. Нылпиослэн уно вормонъёссы солэсь данзэ арысь аре вылӥ возё. 
   Творчествоя юртлы кулэяськон бадӟым Ёросысь Творчествоя нылпи юртлы туэ 45 ар тырме ини. Историез солэн кутскиз совето вакытъёсы, куке 1972-тӥ арын, Глазов ёросысь Депутат Кенеш пуктэмъя, Сыгаысь шоръёзо школа улсын усьтэмын вал Пионеръёслэн но школьникъёслэн юртсы. Солэн нырысетӥез директорез луиз Тамара Семёновна Кузьменко. Нылпиос понна ужаллям вить кружокъёс: радиотехнической, суреданъя, фото лэсьтонъя, кинодемонстраторской но сельхозмашиносын тодматсконъя.
 Кык ар но ӧз ортчы, Юртлы карын выль инты висъязы.  Но татын кема ик ужаны кылдымтэ, ӵемысь одӥгысьтыз юртысь мукетаз выжоно луылӥз. Озьы ик пыр воштӥськылӥзы кивалтӥсьёсыз но. Но аслэсьтыз валтӥсь ужзэ быдэстонын Творчествоя нылпи юрт азинскиз. Аръёс ортчемъя, со узырмиз пӧртэм ёзъёсын: ужазы юннатъёслы, туристъёслы-краеведъёслы, спортивной ориентированиея кружокъёс.
 Тужгес но кема, дас арлэсь ятыр, Юртэн кивалтӥз Маргарита Владимировна Салдаева. Со ужаны кутскем бере, ватсаса тодон-валан сётӥсь ужъюртлэн тыро-пыдо юнматэмын вал ужан ёзэтъёсыз: художественной, технической, туристко-краеведческой, эколого-биологической но нылпи движениея. Таӵе радын соос азьланьтӥсько туннэ но, нимъёссы гинэ ӧжыт воштӥськемын. 2009-тӥ арысен ини кивалтон ужез быгатыса нуэ Алиса Ильдусовна Дементьева. Солэн туспуктэмез юнматэмын туэ Глазов ёрослэн Данъян пул вылаз.
  
 Палэнэ уг кылё - Маин данъяськыны быгатӥськоды? – юасько кивалтӥсьлэсь.
 - Нылпиослы ватсаса тодон-валан сётон (дополнительное образование) удысын сюлмысь тыршо сюлэсь ятыр дышетӥсьёс, нырысь ик, соос бордысь пото вань вормонъёсмы но данъяськонмы. Пусйысал на: пӧлысьтызы сизьымез Заслуженной ним нулло, дасэз – Дышетон удысысь сиё-дано ужась но Отличник нимъёсты. Милям кружокъёсмы ужало ёросысь ваньмаз 20 школаосын. Бадӟым классъёсын дышетскисьёс 90 процентэз кружокъёсы пырисько, кылемез - ӧжытлы ичигес.
 Нылпиосын уно вормонъёс басьтэмын ёрос но элькун радын ортчылӥсь фестивальёсын но конкурсъёсын. Арысь аре шумпотто Адам школаысь пиналъёс, К. С. Растегаев кивалтэм улсын соос автомодельной спортэн турско. Октябрьскийын ӟеч ужа      Т. Н. Перминова, театрен тунсыкъяськисьёс котыраз люкасько. Кыкез дышетскисьёсыз: Дмитрий Горбушин но Лада Шудегова - пыриськылӥзы ни Лыдӟисьёслэн огъяросси конкурсазы. Экологиен герӟаськемын Кожильысь О. И. Максименколэн кружокез. Паймыто киужъёсын золотари нылпиос, «Чудесный войлок» кружок нуэ Ф. В. Чупина. Озьы ик пусйыны луэ трос мукетъёссэ но дышетӥсьёсмес но соослэсь дышетскисьёссэс.
  - 2017-тӥ ар Россиын Экологилэн ареныз ялэмын. Соин валче кыӵе ужрадъёс чакласькоды?
 - Экологилы сӥзем ужрадъёс ваньмыз кадь ик ӟеч сяме пыӵамын ини, туэ но соослы мылысь-кыдысь дасяськиськомы. Ёрос радын пыриськомы инкуазез утёнэн герӟаськем пӧртэм акциосы: тылобурдоослы уморто лэсьтонъя, ошмесъёсты чылкытатонъя, писпуос но будосъёс мерттонъя, отын ик – выль экологической сюресъёсты усьтонъёс. Уно конкурсъёс но адӟытонъёс ялӥсько пиналъёс понна, кудъёсаз соос киужъёссэс, проектъёссэс яке исследовательской ужъёссэс возьмато.
 Одӥг ар но палэнэ ум кылиське «Зеркало природы» элькун конкурслэсь но «Зелёная планета» форумлэсь. Вылӥ вормонъёс возьмато пиналъёсмы огъяросси но калыккуспо радын ортчылӥсь вожвылъяськонъёсын.  
  - Творчествоя нылпи юртлэн ужаз берло дыре кыӵе ке воштӥськонъёс вань-а?
 - Улонамы паськыт пыро автоматизированной амалъёс. Таяз дышетскон аре ми кутскимы пыӵатыны «Электронное дополнительное образование» системаез. Озьы, табере ужа ини нимысьтыз сайтмы, кудаз котькуд нылпи пыртэмын нимын-тулын, кӧня часэ но кыӵе кружокъёсы со ветлэ. Азьланяз отын луоз басьтэм вормонъёсыз сярысь ивор но. Та система учкемын пиналъёс, мумы-бубыоссы но дышетӥсьёс понна гинэ, мукетъёсыз отчы пырыны уг быгато. 
 Сӥзьыл радъямын вал эшшо одӥг выль ужрад, ӟуч сямен со «Независимая оценка качества» нимаське. Мумы-бубыос сайтмы пыр анкетирование ортчизы – Юртлэн ужезлы дунъет сётӥзы. Верам мылкыдъёссэс но сӥзёнъёссэс лыдэ басьтыса, нимысьтыз план кутомы, кудӥз юрттоз ужмес эшшо ӟечгес но кулэезъя радъяны. 
  
 Школаосы вуэ робототехника А. И. Дементьева верамъя, туала нылпиослы тунсыко потэ робототехника, но солы Юртлэн луонлыкъёсыз ӧжыт эшшо. Нырысьсэ робототехникаен тодматскизы Качкашур школаысь нылпиос. «IT-марафон» элькун конкурсэ чупыр-чупыр пыриськемзы понна, призёръёс радэ шедьымтэ ке но, школаез пусйиллям кык набор робототехникаен. Тросгес нылпиос та ужен мед турскыны быгатозы шуыса, арлы быдэ мукет классъёсты кружоке куто.
 Компьютерен пиналэз али уд ни паймыты, нош робототехника солы сётэ луонлык, компьютерез ик кутыса, ас киосыныз мар ке но лэсьтыны, собере сое ужатыны. Тани кык Данилъёс, Кошкаров но Даниленко, робототехникаен бадӟым мылкыдын турско.
 - Ог сю пала детальёсты кутыса, мар потэ лэсьтыны луэ, - валэкто пиос. – Легоез сямен люкаськод, кӧня пӧрмытод – пумыз ӧвӧл.
 Данил Даниленко но Тимофей Дряхлых быгатонлыкъёссэс возьматӥзы ини элькун радын вожвылъяськонын.
 - Та вал нырысьсэ пыриськеммы «Первый шаг в робототехнику» элькун конкурсэ. Мукетъёссэ адӟимы но дунъямы. Валамы, ми но быгатомы призёръёс пӧлы потыны, - вера дышетӥсьсы но кружокен кивалтӥсьсы Андрей Викторович Куликов.
 Робототехникаен кружок усьтыны луонлыкез вань ни табере Кожиль школалэн но. «Лего» наборъёс вуизы озьы ик «IT-марафон»-ын вормемзы бере.
  
 Нылъёслы мода кулэ Пиослы тунсыко потэ робототехника но пуэз вӧлон, нош нылъёс понна Качкашур школаын кемалась ини ужа «Юный модельер» кружок. Технологиен дышетӥсьсы Зоя Леонидовна Ушакова кыӵе гинэ киужлы, марлы но уг дышеты нылъёсты. Со ик лӧпкытӥз дӥськутлы модельёс дасянлы. Нырысь, шуэ, нылъёс ас мылкыдзыя турскылӥзы-вурылӥзы, табере куинетӥ арзэ ини ужало тематической коллекциос бордын. Одно ик конкурсъёсы соосты потто, вормонъёссы выль ужъёслы, тунсыко малпанъёслы лӧпкыто.
 -  Коллекциенымы нырысьсэ Играе потамы, отын зонаосъя конкурс ортчиз. 6 метръем подиум вылтӥ нылъёсмылы чебер ветлоно, модельёссылы синмаськытоно луиз – со веть капчи ӧвӧл! - мылкыдзэ вера Зоя Леонидовна.
 Но нырысь вожвылъяськонын ик ини качкашур нылъёс одӥгаз номинациын вормисе потӥзы. Мукетаз аре «Новая линия» модая театръёслы конкурсэ пыриськыны малпазы. Выль модельёс дасян бордын быдэс семьяосын ужаллямы, шуо. Нош макем бадӟым шумпотонэн тыршемзы берытскиз: 3-тӥ степенё дипломен пусйизы, эшшо кубок сётӥзы на. Берло «Цветик-семицветик» коллекциенызы Глазовын ортчем конкурсын но висъяськиллям на.
 Ужъёссэс но вормонъёссэс ваньзэ вераса уд быдты, но пусъем потэ на кылем аре «Российский звездопад» калыккуспо конкурсэ пыриськемзэс. Пинал модельеръёслэн коллекцизылы вылӥ дунъет сётэмын но устоен лыдъямын. Вормисьёсты ӧтиллям вылэм Геленджике, Сьӧд зарезь дуре, но мыныны быгатымтэ.
 Выль вормонъёс, выль инвисъёс сӥзиськомы «Юный модельерлы». Нылъёс понна со ӟеч школа - котыр ласянь адӟем карымон нылкышно луонлы дасяськон ласянь. Нош кудӥз понна со  профессие сюрес усьтэ. Казаньысь технологической университетэз ӝоген йылпумъялоз ни  Анна Сабурова. Кыкез нылъёс али Кировысь технологической колледжын дышетско.
 Лариса Гурьянова.
 Глазов ёрос.
 Туспуктэмъёс авторлэн но Творчествоя нылпи юртлэн архивысьтыз.
   Ӵемтӥд ке – султы, лэсьты но экты   Сергей Лекомцев – Глазов ёрос администрацилэн лулчеберетъя но егитъёсын ужанъя ёзэтысьтыз специалист. Та героймы тодмогес луэ егитъёс пӧлын. Со кичӧлтон сётӥз ёросын арлы быдэ ортчылӥсь «На районе» фестивальлы но мукет тунсыко ужрадъёслы. Со «Элькуновиденилэн» сцена вылаз Валерий Главатскихен артэ потаз, егит кырӟасьмылэсь малпанзэ усьтыны юрттон понна. Нош ёросысь Калык Кенешлэн Выль ар азьын ортчем кенешоназ егитъёсын ужан удысын ужпумъёс пумысен ӟырдыт вераськемез бере, та егит ӧнерчиен одно ик матысьгес тодматскыны малпанэ кылдӥз. 
   
 - Сергей, кытысь луиськод но кызьы улонэд герӟаськиз Глазов ёросэн?
 - Выжыосы пото Балезино палъёсысь, вордскемын но будэмын мон Глазовын. Йылпумъяй 16 номеро школаез, собере 24 номеро училищеын дышетски. Отӥяз дышетсконме азьланьтӥ на Питерысь институтын, кытысь юрист луыса потӥ.
 Но со вакыт милям нылпимы вордӥськиз ни, озьы кузпалэным нош Глазове, мумы-бубыосмылы матэ, берытскыны малпамы. Уж утчаса ветлыкум ик, Глазов ёросысь егитъёслэн «Диалог» центразы вуи. Отын мыным ӵектӥзы волонтёръёсын ужез нуыны. Зэмзэ вераса, мон соку ӧй но тоды на, мар со волонтёрство. Но кутскем ужез одно ик быдэстыны тыршисько, тыршемлэсь емышъёссэ мукетъёсыз но мед адӟозы-дунъялозы шуыса турскисько - со сямы ик оскем уж борды мылысь-кыдысь кутскыны но сое азьланьтыны юрттӥз. Уже сюлэмыя потӥз, уга тэк но мӧзмыса пукон мыным уг кельшо.
 Но отын кема ӧй возиськы, ӧтизы ёрос администрацилэн орготделаз. Таиз уж муниципальной служба улсын ини луэ, уждунэз но бадӟымгес. Одӥг ласянь – кабинетын пуконо луиз, но мукет ласянь ке учконо – кык арскын документъёсын ужаны но соосты дасяны быгатонлыкез юнматӥ, со сяна, трос калыкен матысь тодматски. Ваньмыз со туж яразы али интыям.
 Культурая но егитъёсын ужанъя ёзэтэ монэ ӧтиз кивалтӥсез Светлана Викторовна Коротаева. Выльысь со удысэ выжон мон понна секытэн ӧз сётскы, кельше ужрадъёс дасян бордын огъя тыршеммы, егитъёсын тунсыко но тазалыко улонэн эшъяськыны, яркытэсь, ӟырдытэсь мылкыдъёсын улыны.
  
 - Гуртъёсын улӥсь егитъёсты огазеян понна, кыӵе амалъёс адӟиськод?
 - Лыдъясько, ёросэз мон ӟеч тодӥсько ни. Татын мыным кельше, калыкен капчи но шуныт вераськыны, огкыл шедьтыны – коть ёрос кивалтӥсьёсын, коть огшоры адямиосын. Капчи соиз ласянь но: асме карын но, ёросын но шӧдӥсько-адӟисько.
  Мынам быдэ вуымтэ вакытам улонамы бадӟым инты басьтылӥз «плохишлэн» образэз. Али дыре, шӧдӥське, со образ пумен-пумен палэнэ кошке ини, быдэ вуымтэос но егитъёс понна адӟем карымон луо тунсыко но кулэ ужъёсын тырмем улон, спортэн но физкультураен эшъяськон, ӟеч ужъёсын данэ потон.
 Со туж умой, но кытын гинэ медаз луы пинал яке егит адями – со ӧртӥ валтӥсьёс, отчы возьматӥсьёс но кыскисьёс мед луозы. Семьяын но, школаын но, уж дурын но улон интыяз. Улонзэс  яркытгес но тунсыкогес карыны ас мылкыдзыя быгатӥсьёс котькытын вань, сыӵеосын ик ми но матысь ужаськомы. Но веть тросэз палэнэ кылё: компьютер сьӧрын гуртъёсазы пукисьёс, яке эшшо но кышкытэз – урод сямъёслы сётскемъёс. Тӥни соослэн но сюлэмъёсазы сюрес шедьтыны, пӧламы кыскыны – ми азьын сылӥсь валтӥсез ужпум.
 Арнялы быдэ кадь ми кыӵе ке но ужрад ортчытӥськом, мон понна 8 часъем ужан дыр кемалась ӵушиськемын ини. Озьы ке но, ваньзэс адӟыны, пыриськытыны ум быгатӥське. Соин ик туж кулэ радъяны ужрадъёс котькуд гуртын – ас кужыменызы но мылкыдэнызы. Поселенилы быдэ спортъя инструктор яке егитъёсын ужась нимаз адями юнматон туж умой вылэм но, малпасько, та дыре быдэсмонтэм.
 Пыкет утчано гуртысь азьветлӥсьёс, мукет сямен вераса, общественникъёс пӧлын. Яркытэсь, бордазы огазеяны быгатӥсь, лидер сямо егитъёсмы вань ёросын. Одно ик дурбасьтоно, юрттоно соослы. Шумпотӥсько сыӵе адямиосын котькуд тодматскемлы.
 
  
 - Таиз арлы кыӵе ужъёсты валтӥсьёсыз радын пусйысалды?
 - Толшор толэзе егитъёслэсь выльзэ парламентсэс юнматомы. Туж потэ, та удысын но егитъёсмы асьсэды мед эскерозы но возьматозы шуыса. Одӥгез сюлмаськытӥсь ужпум – военно-патриотической клуб кылдытон. Та бадӟым но кулэ ужлы кичӧлтон сётӥз вал Владимир Анатольевич Терский. Малпанъёс вань, клублэсь ужзэ радъяны ёросысь одӥгаз школаын. Мед пӧрмоз вал! Глазовысь патриотической клубъёс огазеяськыны но ассоциация кылдытыны медо, милемыз но бордазы кутыны чаклало.
 Пусйысал на тазэ но: куартолэзе ортчем быръёнъёсы трос егитъёсмы пыриськизы, быръёнъёсъя комиссиосын тыршизы, кандидатъёс радын ужазы. Шумпотымон, гурт поселениослэн но ёрослэн Депутат Кенешъёсазы 36 егит муртъёс депутатэ быръемын вал. Оскисько: ас калыкенызы матысь но пайдаё ужаны дышозы.
 Оглом верано ке, ужпумъёс трос, но суйез-пыдэз ӧвӧл лэзёно. Ӵемтӥд ке, султы но лэсьты - мон сыӵе малпанэн улӥсько.
 - Тодӥськомы, кемалась брейк-дансэн тунсыкъяськиськод шуыса. Со хоббиед луэ?
 - Куке но вал хобби, табере ини профессия, шуыны луоз. Та эктонэн тунсыкъяськонэ пинал дырысен. Мон веть будӥ «Аэродромын», отын кема аръёс ужаз «Непоседы» подростковой клуб. Дышетӥсьмы Олег Осадчук ми понна луиз зэмос наставникен.
 Со вакыт быдэ вуымтэос пӧлын туж данын вал брейк-данс, ми но лӧптэмын вал со эктонлы. Тау школаысь дышетӥсьёсмылы но: переменаос дыръя коридорын брейк-данс эктылӥмы, ми борды мукетъёсыз но итӥськылӥзы.
 15 арлэсь ятыр ини эктӥсько, но дугдэме чик уг поты. Дасо аръёс пала ачим дышетӥсько ни мукетъёссэ, та ужен вырыны кутски «Непоседы» клубын ик, али «Юностьын» азьланьтӥсько. 
 Брейк-данс туала нылпиосты но бордаз кыске. Но та эктон огшоры ӧвӧл, тросэз пумен-пумен кошко. Эктыны мылкыд каро пиос, пӧлазы одӥг-ог нылъёс луо. Аслам нылылы  но кельше.
 Карысь ми ньыль кузя, брейк-дансэз яратӥсьёс, огазеяськыса команда кылдытӥмы, ӵошен пыриськиськомы Глазовын но элькун радын ортчылӥсь фестивальёсы но конкурсъёсы. Озьы тӥни: уж, семья но эктон – солэсь трослы дыр уг ни тырмы.
 Лариса Гурьянова.
 Глазов ёрос.
 Туспуктэмъёс С. Лекомцевлэн "Вконтакте" страницаысьтыз.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Кӧня адями кулӥз, кӧня вордскиз. Со сярысь тодэ загс   Кылем арын Глазов ёросын вордскиз 176 нылпи: 96 пи но 80 ныл. 2015-тӥ арын 212 нуны югыт дуннеез адӟиз. 48 семьяын шумпотӥзы нырысетӥ нунылы, кыкетӥ пиналлы улон сётӥзы 79 семьяын, 3 нылпи будэтозы 38 семьяын, ньыль – 7 семьяын, вить – кык семьяын, одӥг коркан куать нылзы но пизы. Одӥгез мумы ваиз кыктоосты-пияшъёсты. 2016-тӥ арын улонысь кошкиз 147 воргорон но 131 кышномурт - 278 мурт (вазьва арын кулӥз 300 адями). 147 пиосмурт пӧлысь 70-эз ужан арлыдазы вал на, нош кышноос пӧлысь дас кыкез пенсие вуымтэ вылэм. 15 адями аслэсьтыз ачиз йырзэ быдтӥз – 10 пиосмурт но 5 кышномурт.    
   
Кӧня вордскемъёс но улонысь кошкемъёс  
 Улӥсьёслэн лыдзы йылӥз «Урак» муниципал кылдытэтын гинэ, отӥяз ваньмаз ичиёмиз.
 Кылем арын ёросын 45 пар кузпалъяськиз, 2015-тӥ арен ӵошатыса, со трослы ичи - соку 84 сюан чотамын вал.
 Нош люкиськизы кылем арын 50 кузпалъёс, вазьва арын – 51.
 Кылем арын, 2015-тӥ арын сямен ик,  ньыль адями нимзэ воштӥз. Мумы-айыенызы сётэм нимъёссы соослы ӧвӧл кельшем, шӧдске.
 Кык берло аръёссэ котыр кык семьяын мурт пиналэз вордыны мылкыд каризы.
 Дасяз А. Сизова.
 Глазов ёрос. 
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Нимыз - энциклопедиын   Качкашурысь 8-тӥ классын дышетскись Михаил Морилов спортын уно вормонъёсын данъяз ни школазэ но ёросэз. Кемалась ӧвӧл пинал спортсмен нырысьсэ пыриськиз огъяросси радын ортчем вожвылъяськонъёсы. Саранске, ӝог ветлонъя (спортивная ходьба) ӵошатсконъёсы, Удмуртилэн сборной командаеныз вуылӥз. Миша бадӟым вормонэн бертӥз. 
   - Росси радэ нырысьсэ потӥз, соин но малпанэ ик ӧй вал, сокем быгатоз шуыса. Призёръёс пӧлы со ӧжыт гинэ шедьыны ӧз быгаты, 4-тӥ интые потӥз. Но возьматэм йылпумъянъёсызъя спортъя мастере кандидат нимез юнматӥз. Молодец! – ушъя пияшез дышетӥсез Павел Анисимович Коньков, 30-лэсь ятыр кандидатъёсты но 6 спортъя мастеръёсты будэтэм тренер.
  Мишалы тунсыко спортлэн мукет ёзъёсыз но: куасэн бызьылон, ыбылӥськон, пыдын бызьылон. Верамезъя, тужгес сюлэмызъя - биатлон. Ӵапак та нуналъёсы со нош пыриськиз Ижысь А. Демидов нимо спортъя комплексын биатлонъя ортчем ӵошатсконъёсы. Но тренерез азьласянь ик вераса келяз сое, вылӥ вормонъёсозь ӝутскыны уз пӧрмы шуыса. Уга Выль ар азьын трос дырзэ висъяно луиз ӝог ветлонъя ӵошатсконъёсы дасяськонэн. Озьы ке но, протоколъёсты учконо ке, ушъямон пӧрмытэм: 70-лэсь но ятыр ӵошатскисьёс пӧлын Михаил Морилов кызез кужмоосыз радын. Ачиз со сыӵе йылпумъянъёсты ӟечен уг ик лыдъя, кулэезъя дасяськыны вуысал ке, дасэз устоосыз пӧлын луысал, шуэ.
 - Мар бордысь пото спортын ӟечесь йылпумъянъёсыз? – юасько Павел Анисимовичлэсь.
 - Куке мон Качкашур школае лыктӥ ужаны, пиос  пӧлын Миша сокем ӧз ик висъяськылы, вал солэсь кужмоосызгес но. 5-тӥ классысен быдэс арзэ кадь физкультуралэсь палэнэ кылиз, шуккиськылэмъёсыныз сэрен. Эшъёсызлэсь шӧдскымон бере кыле ни вал, но ӝог гинэ уйиз, собере азьпалтӥз но. Сямызъя со юн: оскымон, пуктэм ужпумез одно ик быдэстоз, кык-куинь пол верам солы ӧвӧл кулэ - ачиз тодэ но лэсьтэ.
 Вылӥ вормонъёс басьтонлэн дуныз тодмо – спортын быгатонлык вӧзы одно ик кулэ на тыршем, ӟечесь йылпумъянъёсозь ӝутскон понна нуналмысь ужам. Сыӵе мылкыдыз ик пияшлы юрттӥз кык арзэ ини школаязы радъяськись рейтингын вормыны но «Устоез спортсмен» кубокез басьтыны. Туэ но, пе, ваньзэсты азьпалтэ.
 Россиысь тодмо биатлонистъёсмы пӧлысь Миша висъя Антон Шипулинэз. Шумпотысал, шуэ, соин пумиськонлы, матысьгес тодматсконлы. 
 Дышетскисез сярысь эшшо одӥг ӟеч иворез тодӥмы П. А. Коньковлэсь. Михаил Мориловлэн нимыз Россиын потӥсь «Энциклопедия детских достижений» книгае пыртэмын. Солэн авторской коллективез быдэс Россиысь люка ивор нылпиос сярысь, кудъёсыз вылӥ вормонъёс возьмато спорт но мукет удысъёсын. Миша Морилов отчы шедён понна быръён этапез ортчем ини, книгалэн сайтаз со сярысь ивор ар куспын пыртэмын луоз. Нош книгалэн Удмурт Элькунъя потӥсь нимаз томез 2019-тӥ аре гинэ дуннеез адӟоз, со дырозь данъяськымон нылпиосмы сярысь иворъёс люкаськозы на. Кутэм огкылъя, книга вуоз Мориловъёслэн семьяязы но. Мар веранэз: таӵе синмаськымон пиналъёс понна шумпотоно.
  
 Мишалэн спортын вормонъёссэ гинэ пусъёно ке, пияш сярысь веранэ палдуресгес луэ. Киын-пыдын ужанын сэзь луэм сяна, со дышетсконын но туж сюлмо. Кылем толэзе ёросын технологияя олимпиада радъяськиз. Качкашур школалэсь данзэ куинь пиос утизы, ваньзэсты ушъяны луэ: 2-тӥ, 3-тӥ но 4-тӥ интыос басьтӥзы. Олимпиадаын куинь ужез быдэстоно вал: тестэз ортчоно, проектэз утёно но ас киын быдэстэм уждэ возьматоно. Тужгес но ӟечез инты - Мишалэн.
 - Олимпиадае Миша пыриськиз пуэз вӧлонъя кружокын лэсьтэм киуженыз. Пуэз вӧлонэн тунсыкъяськон школаямы али выльысь улӟыны кутскиз. Компьютер сьӧрын пукыса, кӧтсы тырем ни, лэся, пиос мыло-кыдо пуэн турско. Мишалэн но киыз мынэ, усто ужъёс пӧрмытэ, - вера дышетӥсез Андрей Викторович Куликов.
 Лариса Гурьянова.
 Глазов ёрос.
 Туспуктэм школалэн альбомысьтыз.
  
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Егит семьяос быгатозы улон интызэс умоятыны   Котькуд семьялэн аслаз квартираяз улэмез потэ. Но егитъёслы улон инты басьтон понна, кытысь уксё шедьтоно? Умой юрттэтэн луо шаерамы кутэм программаос.  Одӥгез соос пӧлысь, «Молодежная квартира» нимо, ӵапак егит семьяос понна чакламын. Программае шедьыны луонлыкъёс вань, элькун бюджетысь Глазовлы 20 миллион котыр коньдон висъяськоз, субсидиос сётон вылысь.  
   Ӧнерчиослэн валэктэмзыя, «Егитъёслы квартира» программае пыриськыны быгато «Егит семьяослы улон инты» азьвыл программая учётэ султэм семьяос, озьы ик егит семьяос, кытын одӥгез кузпал бюджет удысын, промышленной предприятиын яке лэсьтӥськон удысын ужа.
 Кузпалъёслэн арлыдзы но кытын ужамзы шоры учкытэк, программае кутэмын сӧсыр нылпиосты будэтӥсь семьяос но ожысь ветеранъёс. Одно ик быдэстоно курон – адями улон интылы кулэяськисьёс пӧлы пыртэмын мед луоз.
 Куриськон сётӥсьёслэн арлыдзы 35 ареслэсь ортчемын медаз луы. Программае пыриськисьёслы улон интылэн дунызлэсь 10 процентэз сётӥське. Но субсидилэн быдӟалаез 200 сюрс манетлэсь ичи луыны ӧвӧл кулэ.
 Эшшо умоез - квартираез рыночной дунъёслэсь 15 процентлы дунтэменгес басьтыны луэ. Куинетӥ нылпи вордскем бере, программае пыриськисьёслы ипотекая кредитсэс ворсаны ватсаса эшшо 300 сюрс манет висъяське на.
 «Егитъёслы квартира» («Молодёжная квартира») программа элькунамы ужаны кутскиз 2015-тӥ арын, солэсь азьло «Егит семьяослы улон инты» («Жильё для молодых семей») программа улонэ пыӵаз.
 Программае пыриськыны мылкыд карисьёс юн трос. Сое возьматӥз кылем арняе Глазов карлэн администрацияз ортчем пумиськон, кудаз 300 адями котыр лыктӥз. Актовой залэ ваньмыз ӧз тэре, коридорын сылӥсьёсыз но вал.
 Кенешонэ пыриськизы банкъёсысь, «Стройцентр» огазеяськонысь, недвижимостья центрысь ӧнерчиос. 
 Туннэ нуналлы Удмурт Элькунысь Ипотекая корпорация, карлэн администрациез но Удмуртиысь лэсьтӥськонъя, архитектурая но улон инты политикая министерство куспын юнматэмын тупанкыл (соглашение), кудӥзъя «Молодёжная квартира» программае пыриськись семьяос квартира басьтыны быгато ни Птицефабрикаысь 70 лет Октября урамысь 17 номеро коркан. Отын 28 квартира улӥсьёсты вите.
 Матысь дыре тупанкыл гожтэмын кулэ луыны «Стройцентр» огазеяськонэн но. Соку квартира басьтыны луоз Карл Маркс урамысь 20 номеро коркан но кык лэсьтӥськись юртъёсын: Сибирской урамысь «Сибиряк»-ын но Толстой ульчаысь «Гулливер»-ын.
 Программа сярысь валэктонъёс басьтыны луоз 7−66−77, 2−55−54 телефонъёс пыр жингыртыса.
 Программае пыриськыны мылкыд карись Глазовысь егит семьяослы одно ик вазиськоно карлэн администрацияз, 109-тӥ кабинетэ (телефонэз 2-55-54).
 Альбина Бушмакина.
 Глазов кар.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Чудналан - выль гид   Чудна - озьы вашкала дыръя удмуртъёс Чиргино гуртэз шуиллям. Бадӟым шумпотонэн йылпумъяськиз 2016-тӥ ар татын улӥсьёс понна. 27-тӥ декабре гуртазы выль гид усьтӥськиз.  Ферма чакламын 100 йырлы. Но кысконо скалъёсты татчы пыртозы апрель толэзе гинэ, молокопровод но йӧлэз кезьытатон танк инъямзы бере. Нош со дырозь выль фермае выжтылозы мукет гидъёсысь пудоосты, таосаз тупатъян ужъёсты нуытозь.   
   
 Гид туж ӝужыт но вӧл-вӧл. Липет вылын – «световой конек», со ик вентиляция радын но ужа. Сиён сюроослы сётъялоз кормораздатчик, нош юон вуттоз автопоилка.
 Та липет улын ик кунянъёслы сэрегъёс радъямын, куинь толэзь тырмытозязы соос выль гидын улозы.
  
 Элькунлэн Азьмуртэзлэн Александр Соловьёвлэн верамезъя, элькунамы ар куспын 743 сюрс тонна йӧл кыскемын. 
Но малпанъёс бадӟымесь. Тросгес йӧл кыскон понна вань луоноез лэсьтӥське. 2016-тӥ ар ӵоже гинэ 53 выль ферма пуктэмын, 17 сюрс скаллы инты лэсьтэмын. Элькунъя верано ке, та дырозь гурт удысын таӵе зол пуктӥськон ӧй вал на. 2017-тӥ арлы ужпум пуктэмын: кысконо 765 сюрс тонна йӧл. 2020-тӥ арозь та лыдпусэз миллионозь вуттоно.
 Туннэ чиргиноослэн 150 йыр скалъёссы чотасько. Ар куспын 960 тонналэсь ятыр йӧлзы кыскемын.
 Глазов ёросысь гурт удысъя управлениысь валтӥсь зоотехниклэн Елена Александровна Корепановлэн верамезъя, ёросын ар куспын, огъя валысь, 36700 тонналэсь ятыр йӧл люкаськиз, скаллы быдэ – 5800 килограммлэсь трос луэ. Кылем арынлэсь со шӧдскымон тросгес. Миым одӥг скаллэсь 5500 килограмм вылын гинэ вал.
 Мар веранэз, ужаны асьме калык быгатэ. Выль арын эшшо умойгес мед пӧрмоз!      
 Елена Пономарева.
 Глазов ёрос.
 Туспуктэмъёс «Глазов ёрос» МК-лэн сайтысьтыз. 
   Глазов ёросын скаллы быдэ 5824 килограмм йӧл кыскемын   Кызьы азинске Глазов ёросысь гурт удыс. Кыӵе малпанъёсын уло сиён-юон поттӥсьёс? Со сярысь кенешимы гурт удысъя управленилэн кивалтӥсеныз Галина Аверкиеваен. 
   Кивалтӥсьлэн верамезъя, Глазов ёросын 14 гурт хозяйство но 15 крестьян-фермер хозяйство ужа. Пудо уллёлэн лыдыз - 15716 йыр, 6268-эз кысконо скалъёс.
 Удмурт Элькунлэн Тӧроез Александр Соловьёв гурт удысын ужасьёс азе ужпум пуктӥз: 2020-тӥ арозь йӧл кысконэз 1 миллион тоннаозь вуттоно. Кызьы сое быдэстоно? Глазов ёросысь йӧл поттӥсьёс киоссэс ӧз лэзе, нуналмысь гижысь–пиньысь тыршыса, кылем арын 36800 тонна йӧл кыскизы. Вазьва арен ӵошатыса, со 1589 тонналы уногес, скаллы быдэ шорлыдын 5824 килограмм йӧл басьтэмын.
 - Галина Анатольевна, нош йӧл тросгес луэмен, сое вузаны секытгес ӧвӧл-а?
 - Вузанэн нокыӵе шуг-секытъёс уг кылдо. Переработчикъёс шум гинэ пото  трос йӧллы.
 Ёросысь хозяйствоос продукцизэс нулло Глазове, Увае но Кезэ. Мукет улосъёсы  ум вузаське, поттэм ваньбурмы асьме магазинъёсамы ик вуэ.
 Туннэ нуналлы ваньмыз йӧл вылӥ сортэн кошке, кылем арез учконо ке, 95% вылӥ ӟечлыко вал.
 - Йӧллэн кыӵе басьтон дуныз? 
 - Кылем арын одӥг литрез шорлыдын 20 манет 80 копейка вал, туннэ вузаськомы 25 манет 7 копейкаен.
 Али со умой, шуыны луоз, но йӧллэн дуныз ичиёме гужем, ку йӧл юн трос кыскиськомы. Паймымон луэ, йӧл йылэ, нош уждун будэтыны ум быгатӥське. Кун ласянь гурт удыслы уногес юрттэт кулэ, дунъёсты радъян сярысь мур малпаськоно. 
 Субсидиос ыштонъёсты берыктон понна гинэ медаз висъяське, соос производствоез азинтыны мед юрттозы. Туннэ хозяйствоос унозэ поттэм барышсэс лэсьтӥськонлы-выльдӥськонлы куто, нош уждунэз ӝутыны луонлыкъёс уг ни шедё.
 Тани кылем арын ньыль хозяйствоосын гидъёс усьтэмын: «Чураын», «Коммунарын», «Лучын» но «Чиргиноын». Ваньмыз ик лэсьтӥськонэ ас уксёзэс  кутӥзы, субсидиос ӧз висъяське, малы ке шуоно гидъёс кысконтэм пудолы  чакламын, отчы йӧл кыскон тӥрлык инъямтэ.
 - Пудо уллёез йылэтыны малпанъёс вань-а?
 - Али милемлы одно ик кысконо скалъёсмылэсь лыдзэс утёно. Жаляса верано, кылем арын «Труд» возёсын 119 йыр скалзэс быдтӥзы, уго соос лейкозэн черламын вал, та дыре отын кылемын 44 кунян гинэ. Но 71 йырлы пудозы йылӥз фермеръёслэн. 
 - Нош ӟеч выжыысь пудоосты басьтыны хозяйствоослэн луонлыкъёссы вань-а?
 - Ёросысьтымы кык возёсъёс: «Коммунар» (кивалтӥсез Ю. Н. Дягелев) но «Луч» (кивалтӥсез Д. Ю. Бабинцев) – ӟеч выжыысь пудо вордонъя племрепродукторъёс луо. Соос быгато сюроосты мукет улосъёсы но вузаны.
 ӟеч выжыысь пудо вордыны луонлыкъёссы вань «Октябрьский» но «Пригородный» эштосъёслэн, азьланяз соослы та малпанэз улонэ пыӵатон бордын рос-прос ужано луоз.
 - Хозяйствоосты юнматыны, йӧл кысконэз будэтыны уз луы ужась адямитэк. Егитъёс лыкто-а гурт удысэ?
 - Туж ичи. Кулэяськонъёс вань агрономъёслы, зоотехникъёслы, ветеринаръёслы, механизаторъёслы, скал кыскисьёслы.
 Та ласянь адӟем карымон луэ «Коммунар» эштос. Институтын яке техникумын дышетскись студентъёссылы соос тыро стипендия, нош диплом басьтыса, специалист гурт хозяйствое  ужаны интыяське. Егит муртлы юрттэт сётыны тыршо улон интыен. Ужасьёссылы умой луонлыкъёс кылдыто «Чураын» но.
 Галина Анатольевналэн верамезъя, гурт удысын кадь, одӥг удысын но сыӵе секыт ужзы ӧвӧл.
 - Механизаторъёс, скал кыскисьёс сюдо вань калыкез. Шуом, асьмеос нырысетӥ январе яке мукет празднике гань-гань шутэтскиськомы, нош пудо вордон удысын тыршисьлы вазь ӵукна ик фермае мыноно, пудоез сюдоно, кысконо ни.
 Уждунзэс ӝутэм потэ, гуртын ужась адями но тазалыкезлы тросгес саклык висъяны мед быгатысал.
 Альбина Бушмакина.
 Глазов ёрос.
  
   Сиемъя сием потэ   Сӥльлэсь ортчыт чорыг яратӥсько. Тужгес но ӵынатэмзэ но сылалтэмзэ. Кызьы курытсэ яратӥсьёс ӟенелик дортӥ гульымзы кӧсэтак ортчемзы уг луы, озьы ик мон но лавкаысь чорыген ӝажы дортӥ нырме чатыртытэк палэнскыны уг быгатӥськы. Берло аръёссэ матысь магазинамы Юкаменскын поттэмзэ вайылыны кутскизы. Туж тодэм потӥз, кызьы но кинъёс бен сокем ческыт ӵынато. Чорыген турскись предприятиез ӝог гинэ шедьтӥмы. 
   
 - Предприятимы «Янин» ИП нимаське, - вераны кутскиз производствоен кивалтӥсь но огдыре ик бригадир Ольга Юрьевна Булдакова. - Ужаськомы 2007-тӥ арысен ни. Куке но та юртын мунчо вал. Кузёосмы юртэз басьтыса, огпалаз сауна лэсьтӥзы, нош мукет палзэ чорыг ӵынатон цех улэ каризы. Али дас кузя тыршиськомы. Коллективмы туж ужась, котьку ог-огмылы юрттыны дасесь. Олань-талань ветлӥсьёсыз ӧвӧл. Дас вить ар ӵоже тыршо ини та удысын Маргарита Федоровна Булдакова но Галина Викторовна Меньшикова, соос эшшо райполэн таӵе ик цехаз ужамын. Вань чыры-пырызэ тодо, синзэс кыньыса но радаз лэсьтыны быгатозы. Мукетъёсызлэн но опытсы, тодон-валанъёссы тырмымон – кулэ дыръя ог-огмес вошъяны быгатӥськомы.
 Толэзяз ог 13-18 тонна продукция потто. Ӵынатэмез но, сылалтэмез но кынтэм чорыглэсь лэсьтӥське. Вутто сое Кировысь бадӟым партиен.
 - Чорыглэн ӟечлыкез вылэ уд-а ӝожтӥськиське?
 - Одӥг-ог луыло ик сыӵе учыръёс. Но кивалтӥсьёсмы та ласянь зол эскеро. Партия вуэм бере ик тунсыкъясько ӟечлыкез пумысен. Милем уг яра ке, берлань келяськомы. Котькӧня турскы, уродмем макелэсь, ческыт сиён уд лэсьты ни.
 - Кӧня пумо чорыген ужаськоды?
 - Скумбрия, горбуша, мойва, сельдь тросэн басьтӥськомы, шур чорыгъёс пӧлысь – чипей, пая (лещ), вобла, чеконь но мукет. Берло аръёссэ сельдьлэсь, кылсярысь, быгытсэ нимаз тырыса, пичи но бадӟым тараен вузаськомы, майонезэн но сураса лэсьтӥськомы. Со понна нимысьтыз оборудование но басьтэмын.
 Производство куинь цехлы люкемын: одӥгаз кынтэм чорыгез шунто, мукетаз сылалто,фасовать каро, куинетӥяз ӵынато.
 Пыреммы бере ик, милемыз соку гинэ поттэм продукциенызы куноятӥзы. Уг пӧяськы, ӵынатэм скумбрия но горбуша ымын сылме. Нуналлы быдэ тае пӧзьтэм картошен сиысал.
 
 - Кызьы сокем ческыт пӧрмытӥсь- коды?
 - Нокыӵе консервантъёсты ми ум кутӥське, ӵынатӥськомы опилэн гинэ, юн эскериськомы мускытэз куронъёслы мед тупалоз шуыса, ато шӧмыз мукет луоз. Коптильщик Николай Кутявин тае зол син улаз возе. Нимысьтыз рецептмы ӧвӧл, но ужмылэсь ваньзэ «секретъёссэ» ум вералэ.
 Сиён-юон поттӥсь предприятиосты эскерись ӧнерчиос ӵемысь вуыло соос доры но. Толэзяз кык пол интыысь ветстанция рос-прос эскере магазинъёсы келяно сиёнэз. Вузаны лэзёнтэм учыръёс ӧй вал. Нош ичи-пичи тырмымтэос шараясько ке, соку ик соосты палэнтон бордын ужало.
 «Янин» ИП ӵынатэм, сылалтэм чорыгзэ келя Глазовысь, Глазов, Балезино, Красногорск ёросъёсысь магазинъёсы, Ижкарысь но Играысь басьяськисьёс но вылӥ дунъязы ни татын ӵынатэм но сылалтэм сиёнэз.
 Галина Сунцова.
 Юкаменск ёрос.
   Пудо быре, калык кошке   Кылем арлэн пумаз М. Вениж гуртысь эшъёсмы куное ӧтчаллязы. «Завалинка» клубысь песянайёсын пумиськылӥм, сюлмысь вераським но, кырӟам но. Гурт улон сярысь но ӧжытак тодӥмы. 
   Контораетӥ тӧл гинэ поръя М. Венижын «Звезда» огазеяськонлэн контораез интыяськемын. Кирпичлэсь лэсьтэм улыно-вылыно юртлэн нырысетӥ этажаз почта, нош кыкетӥяз хозяйствоысь специалистъёс пуко вал. Котькуд лыктэмамы доразы пыраськом, ужъёссы сярысь юалляськиськом.
 Таяз вуэмамы но палэнтӥ ӧм кошке. ӟечбуръяськимы почтальонъёсын, тодӥмы, почтае укмыс «Иднакар» газет вуэ шуыса.
 Тубимы кыкетӥ этаже, нош отын буш но ӟырт кезьыт. Одӥгаз кабинетэ ӧсэз усьтӥм – пол вылын бумагаос лошъясько, сисьмем полъёс тӥямын, мукет ӧс сьӧрын со выллем ик суред, куинетӥяз но пӧртэм ӧвӧл. Одӥг улэп лул но уг адскы, сэрегысь сэреге пислэг гинэ лоба, укное жугиське, потонни утчаса.
 Магазинын милемлы валэк- тӥзы, хозяйстволэсь «сюръёс но пыдъёс» гинэ кылизы на шуыса.
 - Контораысь нокинэ но уд шедьты ни, кемалась ӧвӧл кузё бухгалтерез уволить кариз, егит мурт али гуртаз пуке.
 Хозяйствомы котьку но юн кужмо лыдъяськылӥз, калык ӟеч улӥз. Адӟиськоды ук, кыӵе чебересь коркаосмы, золэсь хозяйствоосмы. Ваньзэ колхозын ужасьёс ас киосынызы, ас кужмынызы лэсьтылӥзы. 
 Дасо аръёс талэсь азьло кузё луиз егит пияш Альберт Бузанаков. Кутскиз умой кадь, калык оскиз, но туннэ хозяйство куашкан калэ вуэмын. Скалъёсты быдтэ, милям фермаямы кунянъёс гинэ кылизы на. Б. Венижын кысконо скалъёссы вань на ик. Калык ужтэк гуртын пуке, тросэз Парзие ветло ни.
 Секыт мылкыдыз калыклэн, номыр ик уд вера. Асьмеос но паймемын. Кемалась ӧвӧл гинэ эшшо «Звезда» сярысь азинскись хозяйство шуыса гожъяськомы вал. Тодэ лыктэ на, кызьы одӥгаз кӧс гужеме М. Венижысь пумитамы Алнаш ёросысь воргоронъёсты, соос пудо сиён дасяны лыктэмын вал. Нош туэ котыр чус.  
 Школа вань - дышетскисез ичи Вамыштӥмы школае. Вахтаын милемыз дугдытӥз кышномурт - вахтёр, паспортмес кутыса, нимысьтыз журналэ ниммес-тулмес гожтӥз. Собере вамыштӥмы директорлэн кабинетаз. Коридоръёсын чус, уго урокъёс мыно. Переменаос дыръя но татын юр-яр уг ни вазьы. 2002-тӥ арын пуктэм чебер юртын туннэ нуналлы 15 нылпи дышетске, визьнода соосты 10 дышетӥсь. 1998-тӥ арысен кутскыса, школаен кивалтэ Елена Гавриловна Абашева. 
 - Ачим мон Сарапулысь. 1985-тӥ арын быдэстӥ Глазовысь пединститутэз. Татчы лыктӥ 1993-тӥ арын, ӟуч кылъя но литературая дышетӥсь луыса.
 Соку школа пу юртын интыяськемын вал, кытын покчи классъёсын 74 нылпи дышетскиз. Юн кезьыт луылӥз, ведраосын ву кынмылӥз.
 1990-тӥ арын луиз основной. Нокин но уг тоды, ку но кызьы школа кылдытэмын, архивъёсын но документъёс ӧвӧл, улӥсьёс но вераны уг быгато. Тодо гинэ, 70-тӥ арозь школа гурезь йылын сылэ вал шуыса.
 Гурт хозяйство куашкан калэ вуэмын, калык ужтэк пуке, кошке, пиналъёс ичиёмо. Туннэ-аскы милемыз но ворсазы ке, ум пайме.
 - Нош кытын нылпиос дышетскозы?
 - Засековое ветлозы, отын югдур умойгес, 40 дышетскисьсы. Жувамын но ичи ни калыксы, нош школазы озьы ик выль – 2001-тӥ арын пуктэмын. Ми татын куинь сыӵе школаос, кытын дышетскисьёс арысь аре ичиёмо.
 Кин ке Юкаменскын дышетсконзэ азьланьтэ.
 - Нуналмысь ветло-а мар-а?
 - Уг. Уло интернатын, понедельнике автобусэн мыно, арня пумын берто.
 - Нош школа автобус уг-а ветлы?
 - Висъязы милемлы школа автобус, но ӧм шедьтэ водитель, одӥг адямилэн но «Д» категориез ӧвӧл. Соин транспортмес Юкаменск школае сётӥмы.
 Нош кытчы ке мыноно ке, вазиськиськомы засековоослы.
 - Пиналъёс ичи ни бере, ужрадъёсы пыриськыны луонлыкъёсты вань-а?
 - Школаын ортчись предметъёсъя олимпиадаосы пырисько ваньмыз пиналъёсмы. Муниципал олимпиадаосын туэ вань вормисьёсмы но призёръёсмы биологиен, технологиен но обществознаниен.
 Тросаз спортъя ӵошатскон- ъёсы команда люканы ум ни быгатӥське. Нош азьло аръёсы вормонъёсмы уно вал, кубокъёс басьяллямы.
 Ужрадъёслэсь палэнэ кылеммы уг поты, быгатэммыя, котькытчы но вутскыны тыршиськомы, - шуэ школалэн директорез.
 Альбина Бушмакина.
 Юкаменск ёрос.
 Туспуктэмез авторлэн. 
   Дунъёс йыло    Нырысетӥ толшорысен Удмуртиын пригородной поездъёсын ветлэм понна дунъёс будӥзы. Котькуд дас иськемлы 21 манет 3 коньы дун юнматэмын. Витьысен сизьым аресозь нылпиос понна билет дунлэсь ньыльмос люкетсэ гинэ тыроно луоз. Дунъёс сярысь пыр-почгес тодыны луоз билетэн вузкарон кассаосысь.
   Вунонтэм ужрад    Выль ар праздникъёсы, 2-10-тӥ толшоре, Якшур-Бодья ёросысь Мукши гуртын этнофутуристической фестиваль ортчиз. Та ужрад элькунамы куинетӥзэ радъяське ини. Таяз радэ перфомансъя но видеоартъя «Жон-жон» фестивале (озьы со туэ нимаськиз) пыриськисьёс, удмурт гуртэ мыныса, видео снять каризы. Собере соослэсь асьсэос ик видеоартъёс кылдытӥзы. Ужъёс сӥземын вал йӧскалык сямъёслы но мифологилы.
   Крезьгурчилэсь юбилейзэ паськыт пусъёмы    Туэ, 2015-тӥ аре, элькунамы но быдэс дуннеын пусъёмы Петр Чайковскийлэсь юбилейзэ. Солы луыса, вокзалъёсын, станциосын но аэропортъёсын дано крезьгурчимылэн гурез чузъяськоз. Та сярысь куронэн гожтэтъёс келямын ини вань улосъёслэн губернаторъёссылы.
 Культурая но туризмъя министрлэн Владимир Соловъёвлэн верамезъя, юбилейзэ пусъён ужрадэ лыктыны мылкыд каремзэс ивортӥзы ини Россиысь но кунгож сьӧрысь тодмо артистъёс но дано муртъёс. Лыктоно куноослэн лыдзы ялан йылэ. Берпуметӥез куриськон Германиысь вуиз вал - лыктыны мылкыд каремзэ вераз эшшо одӥгез симфонической оркестр.
   Кузьым - выль квартираослэсь усьтон    Ортчем толсур толэзе элькунлэн тӧроез Александр Соловьёв дано спорсменъёсмылы служебной квартираослэсь усьтонъёс сётъяз. Сыӵе сӥ-данэн пусъемын юниоръёс пӧлын дуннелэн но Европалэн чемпионкаез Ульяна Кайшева, Паралимпийской шудонъёсысь азвесь призёръёс Владимир Каманцев, Евгений Петров, Руслан Тучин, Иван Кузнецов но Андрей Двинянинов.
 Куинь комнатаем квартираос озьы ик висъямын луозы Паралимпийской шудонъёсысь кык полэс чемпионэзлы Владислав Лекомцевлы но малокалиберной винтовкаысь ыбылӥськонъя Европалэн первенствояз призёре потэм Юлия Каримовалы.
   Универсиада ӧтча спортсменъёсты    Удмуртиысь 8 куасчиос отборочной ӵошатсконъёсы пыриськозы. Озьы тодмо луоз, кинъёс тол Универсиадае мынӥсь Россилэн командаяз шедёзы. Быръён стартъёс ортчозы Татарстанын. Нош Универсиада-2015 туэ радъяськоз кык кунъёсын. Биатлонъя, куас вылын бызьылонъя, лыжной двоеборьея но трамплинысь тэтчанъя ӵошатсконъёс ортчозы Словакиын, нош фигурной катаниын, шорт-трекын, кёрлингын но хоккейын вожвылъяськозы Испаниын. Огъя валысь, ялэм ӵошатсконъёсы Россиысь 200 атлетъёс пыриськозы.
   Марлы юртын пыӵал?    Кӧня ке ар ӵоже ини элькунамы ужа нимаз программа, кудӥзъя адямиос ас мылкыдзыя полицие ыбылӥськон тӥрлыкъёссэс сётыны быгато. Россиысь МВД-лэн Удмуртиысь ёзэзлэн ивортэмезъя, кылем 2014-тӥ ар куспын элькунамы улӥсьёс 27 пыӵал ваиллям, 1200 боеприпасъёс но килограмм пала пушкытъян суретъёс (взрывчатое вещество). Ваем пыӵалъёссы понна адямиослы, огъя валысь, 66 сюрс манет коньдон тыремын.
   Яратӥсь сюлэмъёс понна    14-тӥ феврале Ижын аспӧртэмлыко пусйыны дасясько Яратонлы сӥзем нуналэз. Ужрадэз чакласьёс шуо, ортчоз со дискотека радын. Но яратӥсьёс эктозы конькиос вылын. Куноосты витё тунсыко конкурсъёс но кузьымъёс. Умой луоз, дӥсь пӧлысь мар ке но горд буёло дӥсяны-кутчаны шедиз ке.
   Визь сынан вакыт    Толшор но тулыспал ӵоже элькунамы радъяськозы предметъёсъя олимпиадаос. Отчы пыриськозы 9-11-тӥ классъёсын 900 пала дышетскисьёс. Пиналъёс вожвылъяськозы 21 предметъёсъя. Нырысетӥез олимпиада – француз кылъя – ортчоз ини 14-тӥ январе, берпуметӥез – технологияя – 7-тӥ феврале.
   Катэз тӥян тыронъёсын берытске    Яр ёросысь административной комиссия таяз радэ Ворцае потаз. Мугез – ульчаетӥ калгись пуныос пумысен улӥсьёслэн ӝожтӥськемзы. Котькудӥзлэн быжолэн кузёез вань, нош думет йылын возись ӧвӧл. Вылаз ик урмон висёнлэсь прививкаос но пуктымтэ. Эскеремын 6 уж. Калгись пуныослэн кузёооссылы 500 манет тыр штраф сётэмын.
   Пумен сино но сино    2000-тӥ аре Красногорск ёросын куамын молочно-товарной фермаос лыдъяськылӥзы. Азьпал радын ветлӥзы Новый но Удмурт Караулысь, Убытьдурысь, Барановоысь, Багырысь, Туриноысь, Дёбыысь, Мухиноысь, Курьялась но мукетъёсыз. Сизьым ар ортчыса, суред воштӥськиз: али ёросын 7 эштосъёс гинэ лыдъясько, озьыен, фермаос но трослы синӥзы.
   25 ар    Юкаменск ёросысь Жувамысь «Жин-жин» фольклор ансамбль кылдэм дырысеныз 25 арзэ пусйиз кылем арысь берпуметӥ нуналэ. Шулдыръяськон паськыт ортчиз интыысь культурая юртын. Учкисьёс мылысь-кыдысь кылзӥзы Ксения Алексеевна Невоструевалэсь «Кыӵе ӝикытэсь гуртъёсмы», Людмила Анатольевна Невоструевалэсь «Улон дунне», Евдокия Константиновна Поповалэсь «Вуизы пересьмон аръёс» кырӟанъёссэс.
   Выль кивалтӥсь    23-тӥ январе ортчем депутатъёслэн кенешсылэн сессияз Алнаш ёрослы выль кивалтӥсь быръемын. Алексей Семёнов талэсь азьло главалэн коньдон ужпумъёсъя воштӥсез вал. Ёросын таӵе бадӟымесь воштӥськонъёс луизы азьло тӧроез Сергей Токаревез гурт удысъя но сиён-юон поттонъя министерствое выжытэмзы сэрен.
   Уяны быгато    Кылем арняе Воткинскысь «Заря» спортивной комплексын уяны быгатэмзэс возьматӥзы шаерысь 10-15 аресъем пиналъёс. Пыриськиз ог 250 мурт. Нокинлэн но бере кылемез ӧз поты. Вань возрастной группаосын воткаос вормисьёс пӧлын вал. Ӵошатсконъёсты сӥзизы Воткинск карлэн дано адямиезлы Владимир Садовниковлы.
   Кидыссы дасямын, эскеремын    Вавожъёс котьма ласянь адӟем карымонэсь. Тысё но пуртэсо культураослы кидыс дасянъя соос котьку азьпалан. Туэ но 91 процентэз кидыссы вылӥ ӟечлыкен. Вить хозяйствоослэн: «Луч», «Горд Октябрь», «Удмуртия», «Восход», Мичурин нимо СХПК – 100 процентэз ик кондиционной. Одӥг гинэ йыр висёнзы – «Авангард» эштос кидыс дасямтэ.
   Вылазы шӧдӥзы полицилэсь ужзэ    «Студенческий десант» нимаськиз акция, кытчы пыриськизы Сарапулысь дышетон ужъюртъёсысь егитъёс. Полициын тыршисьёсын ӵош студентъёс потазы дежурствое. Ас синмынызы адӟизы семья куспын огыр-бугыр вырисьёсты, ӝегатӥзы курытсэ яратӥсьёсты. Криминалистлэн уженыз но тодматскизы, кылсярысь, чиньыосысь «пужыосты» лыдӟыны дышетскизы.
   Коньдон понна гинэ уг тыршо    Гурт удыс вылын гинэ уг возиськы Кизнер ёрос. Экономикаысьтызы 40 процентэз луэ Решетниковской месторождениысь нефть поттон. «Лес-инвест», «Интера», «Лака-лес», «Стандарт» предприятиос нюлэсэн турско. Шоро-куспо арлыдъемъёс пӧлысь 25 процентэз нимаз ужбергатӥсьёс лыдъясько. Соос барыш поттэм сяна, мыло-кыдо пырисько ёросын ортчись ужрадъёсы, коньдонэнызы юртто ульчаосты, юртъёсты чеберманы-тупатъяны.
   Кужымзыя но, визьзыя но висъяськизы    Воткаос спортэн зол эшъясько, азинсконъёссэс возьматон вылысь пӧртэм вожвылъяськонъёсы пырисько. Тани кылем арняе Россиысь ДОСААФ-лэн кубокез понна ортчем ӵошатсконъёсын кык медаль басьтӥзы. «Десантник» патриотической клубе ветлӥсьёс Дмитрий Туров но Владимир Логинов кыкназы Россиысь спортъя мастерлэсь нормативзэ быдэстӥзы.
 Та нуналъёсы Воткаысь лицейын дышетскись Юрий Беляев шашкиен шудонъя огъядунне ӵошатсконысь нырысетӥ степенё Дипломен бертӥз. Казаньын ортчем ужрадэ 14 мурт пыриськиз вал.
   Сюлэмез вырӟытӥсь лыдпус    27-тӥ январе Россия пусйиз Ленинградэз тушмонлэн котыртэмысьтыз мозмытон нуналэз. Асьме шаерын но со кышкыт аръёсы Нева дурысь карын курадӟемъёс уло. 1-тӥ январьлы Удмуртиын «За оборону Ленинграда» медален но «Жителю блокадного Ленинграда» знакен пусъемъёс 101 мурт лыдъясько. Та нуналэ соослы нимысьтыз саклык висъямын.
   300 манет понна керетон    Алигес «Газпром межрегионгаз Ижевск» компанилэсь валтӥсь кивалтӥсьсэ Играысь сюрс улӥсьёсты но ёрос больницаез пӧсь вутэк куинь толэзь воземез понна суд косӥз штраф тырыны. Быдэсак 300 манет. Кивалтӥсь пумит луиз но Удмуртиысь Вылӥ судэ ӝожтӥськиз. Татын солэсь куронзэ ӧз быдэстэ.   
   Ширтом-ай гурезьысь    Выль ар азьын Баяранысь культурая юрт тюбингъёсын узырмиз. Сыӵе кузьым калыклы лэсьтӥз депутат Сергей Богач. Гуртын улӥсьёс шутэтскон нуналъёссэс пайдаё ортчытӥзы, чылкыт омырен шокаса, гурезьысь нискыласа.
   Визьнодасьёс визь люказы    Красногорскысь гимназиын воспитательёслы, покчи классъёсын дышетӥсьёслы но 5-6-тӥ классъёсын математикая визьнодасьёслы семинар ортчиз. Тодон-валанъёсыныз люкиськиз вылӥ категориен дышетӥсь С. В. Кулёмина. Ужрадын басьтэм тодонъёс юрттозы тэшкылиосын математикая занятиос ортчытъяны.
   Устоосыз    Ар бырыку, Юкаменск ёросын данъяло тужгес но устозэ организациез но гурт хозяйствоен кивалтӥсез. Кылем арлы йылпумъянъёсъя, азьмынӥсьёс пӧлы потӥз «Монолит» ООО-лэн кивалтӥсез И. Н. Арасланов, нош эштосъёс пӧлын пусъемын «Родина» ООО (генеральной директорез Р. И. Арасланов).
   Шуг-секытъёсты сэртто-пертчо    Кезьытъёс ортчем бере, ёросын ужаны кутскозы кык котельнойёс – Эркешевоын но Исаковоын. Со сярысь ивортэ элькун кивалтэтлэн пресс-службаез. Ноябрь толэзе ваньмыз муниципал кылдытэтъёс ивортӥзы толлы дась луэмзы сярысь. Куамын поселение пӧлысь одӥгез гинэ дась ӧй вал – Балезино ёрос. Шуг-секытъёс ӵапак кык котельнойёсты пуктонэн герӟаськемын вал.
 Шуныт сётонэз радъям сяна, ёросын сэртто-пертчо вуэн кылдэм югдурез но. Феврале ваёзы насос, кудӥз Чупчиысь вуэз дугдылытэк кыскоз.
   Юртъёс выльдӥськозы    107 миллион манет кутэмын луоз карысь коркаосты рос-прос тупатъянлы (капремонтлы) 2017-тӥ арын. Коньдонлы 27 корка выльдӥськоз – воштэмын луоз 39 лифт но 16 липет. Кылем арын ремонтлы висъямын вал 64 миллион манет, карысь 52 корка туссэ воштӥз.
   Сюан дэремъёсын адӟытон    Кизнерысь Киужъёсъя юртын тунсыко адӟытон ужа: Ижысь, Киужъёсъя йӧскалык центрысь, ваемын удмурт сюан дэремъёс. Соос дасямын музейлэн 18-тӥ даурысь экспонатъёсызъя. «Жизнь начинается со свадьбы» проектэз улонэ пыӵатыса, центрысь ужасьёс лулысь-сюлмысь тыршизы вашкала дэремъёсты улӟытон бордын.
 Озьы трос пӧртэм нылкышно но воргорон дэремъёс яркыт пуксё син азе.
   Выль ар пи    2017-тӥ аре 100 ар тырмонзэ пусъе ЗАГС. Солэн Можга ёросысь ёзэтэз юбилей арез сӥё-дано ужрадэн усьтӥз: сӥлы каризы 1-тӥ толшоре вордскем вож нуныез. Ложкинъёслэн семьяязы вордскем пи – куатетӥез пиналзы. Ӟечкылан открытка вуиз трос нылпиё семьялы Удмурт Элькунлэн Тӧроезлэсь но.
   Лулчеберетъя витетӥез шоркар    Та нуналъёсы Карелие вуылӥз Шаркан ёросысь Быгы гуртысь делегация. Быгыос ӧтемын вал фин-угор дуннелэн лулчеберетъя шоркарезлы вылӥ ним сётонэз сӥё-дано пусъён ужрадэ. Вашкала Вокнаволок гурт 2017-тӥ ар ӵоже нуллоз сыӵе нимез. Нош Быгы тодмо луиз нырысетӥез шоркарен луэменыз.
 Карел гуртын та дыре ог 600 улӥсьёсыз, 85 процентэз вордскем кылынызы верасько, калык сям-йылолъёссэс утё.
   Югдур тупатэмын    10-тӥ толшоре ӝытазе Ижысь Металлургъёслэн городоказы шуныт сётон сетьёсын авария луиз. 62 корка, 5 школа но 6 нылпи сад шуныттэк но пӧсь вутэк кылизы. Авариез палэнтон бордын уйбыт ужазы. Ӵукна 7 часэ 45 минутэ коркаосы но ужъюртъёсы шуныт вуиз ни. МЧС ивортэмъя, кышкыт учыр кылдӥз кырын температура шуак воштӥськемен.
   Кызьы ужано нылпиосын    Красногорскысь школаын ортчизы коммунар сборъёс. Соос радъямын вал дышетонъя ужъюртъёсын, гужем ужаны мылкыд карись быдэ вуымтэ пиналъёс понна. Вуоно вожатойёс тодӥзы, кызьы нылпиослэсь ваньмон дырзэс радъяно, спортъя, профилактикая, патриотизм мылкыд пыӵатонъя ужрадъёс ортчытъяно.
 Со сяна, дышетскизы документъёсын ужаны, программа дасяны, нырысетӥ эмъюрттэт сётыны но трос мукет тодон-валанъёс басьтӥзы.
   Тылобурдоос сярысь сюлмаськыса    Таиз ар кунамы экологилэн ареныз ялэмын. Солы сӥзьыса, Малягуртысь но Старое Кычино гуртысь нылпиос понна «Помоги птицам» ужрад ортчиз. Тылобурдоос сярысь трос тунсыкозэ тодӥзы пиналъёс. Со сяна, ас киосынызы кормушкаос лэсьтӥзы но писпуосы ошылӥзы. Красногорскъёс сямен ик, тылобурдоосты сюдон арбериос дасязы Ярысь кык номеро школаысь дышетскисьёс но.
 Кормушкаос библиотекалэн азбараз ошылэмын. Ваньмыз мылкыд карисьёс быгато отчы вайыны пӧртэм кидысъёс, нянь пыры, кӧй.
   Шуд, удмурт арган!    Ижкарысь Удмурт кун филармониын ортчиз арганчиослэн «Играй и пой, удмуртская гармонь!» конкурссы. Ужрадэ пыриськизы Татарстанысь, Башкортостанысь, Марий-Элысь, Киров улосысь арганчиос но калык коллективъёс. Сцена вылын воректӥзы Юкаменскысь Антон Абашев но Ежевоысь Тимур Усеев. Учкисьёслы артистъёслэн шудэмзы-шулдыртэмзы юн кельшиз.
   Умойёсыз пусъемын    Глаз карамы «Бренд Глазова – 2016» конкурслы йылпумъянъёс лэсьтэмын. Тужгес но устоеныз кивалтӥсен лыдъямын «Энергоремонт» ООО-лэн директорез Дмитрий Муханов. Устоосыз промышленной предприятиос луизы ликёроводочной завод (250 адямилэсь трос ужасез) но «Хлебный дом» ООО (100 адями пала ужасез). Транспортъя предприятиос пӧлын висъяськиз «Управление автомобильного транспорта» огазеяськон.
 Калыклы юрттэт сётонъя удысын умой тырше 555-00 таксилэн службаез.
   Юртты висисьёслы    Кылем толэзе, Выль ар азьын, шаерамы 900 доноръёс 420 литр вирзэс сётӥзы. Со сярысь ивортэ Тазалыкез утёнъя министерство. Вир басьтонъя элькун станциысь бригада потаз Глазов каре, Сарапулэ, Воткае, Кезэ, Эграе но Пичи Пургае. Вир сётонэ озьы ик пыриськизы Ижкарысь Купол предприятиын ужасьёс но. Толшор толэзе донорлэн нуналъёсыз ортчозы Сарапулын, Шарканын, Сьӧлтаын, Воткаын но Гракын.
 Тодады вайытӥськом, донор луыны быгатэ котькуд улӥсь, тазалыкезъя эмчиослэсь алонъёс ӧвӧл ке. Озьы ик со 18 аресэз ортчемын но секталаезъя 50 килограммлэсь бадӟымгес луыны кулэ.
   Медален мед бертоз!    29-тӥ толшоре Казахстанын ортчись Огъядунне тол универсиадалэн нырысь стартэз сётэмын луоз. Та бадӟым спортъя ужрадэ пыриськоз Можгаысь егит куасчимы Лилия Васильева. Россилэн сборной командаяз со пыртэмын, таяз тол сезонэ ӵошатсконъёсын ӟечесь йылпумъянъёс возьматэмез понна.
   Шунтоз но шумпоттоз    Сарапул ёросысь Дулесово гурт вашкала дырысен данъяськылӥз гын сапег гындӥсьёсыныз. Ӟеч сямзы туннэ но утиське. Та кезьыт толшор нуналъёсы гуртоос Гын сапеглы сӥзем бадӟым праздник ортчытыны дасясько. Празднике лыктэм калыклы адӟытон но вуз карон радъяны медо. Шуд ваись сапегъёс но, пе, луозы.
   МЧС котьку юрттоз    Кылемаз толэзе но толшоре Сюмси ёросысь трос нылпиё семьяос но огназы улӥсь пересьёс доры вуылӥзы шаерысьтымы спасательёс. «МЧС всегда поможет» алон акция улсын спасательёс валэктонъёс но ӵектонъёс сётӥзы тылпулэсь утиськон пумысен, соин валче корка липетъёссы вылысь лымыез сузяны юрттӥзы.
 Саклык висъятэк кельтымтэ Акилово но Дмитрошур гуртъёсысь огназы кылем пересьёслы нимысьтыз юртъёсын улӥсьёс.
   Эшъяськон кусыпъёс юнмало    Калык кырӟанъя но эктонъя «Айкай» удмурт кун театр Китайын концертъёс возьматоз. Соос Тулыс праздниклы сӥземын луозы - китаецъёс понна со одӥгез тужгес бадӟымез праздник. Программаын луозы Удмуртиез возьматӥсь номеръёс. Китае ансамбльысь 10 адями мынӥз. Вань тыриськонъёсты ӧтисьёс ас вылазы басьтӥзы.
 Праздниклы сӥзем фестиваль Хубэй провинциысь Ухань карын 19-тӥ-21-тӥ толшоре ортчоз. «Айкай» театр Китае нырысьсэ потӥз.
   Удмурт кылэз – нылпи садъёсы    Глазовысь пединститутын вуоно дышетскон арысен кутскозы дасяны нылпи садъёсы удмурт воспитательёсты. 1-тӥ курсэ кутыны чакламын 10 муртэ, соослы вылӥ тодон-валан сётон радъяськоз бюджет чотын. Та дыре удмурт кылэз пединститутын дышето удмурт но англи кылъёсъя вуоно дышетӥсьёсьёс.
   Чузъяськозы Глазовын кисьтэм гырлыос    Глазовын цирконийлэсь лэсьтэм кык гырлыосты Севастопольысь «Херсонес» фрегатэ ошозы. Кисьтэмын соос Механикая Чупчи заводлэн предприятияз - «Прибор-Сервис» огазеяськонын. Гырлыослэн быдӟалазы 20 но 32 сантиметр. Али соос Севастополе келямын ни.
 Куинь мачтаем «Херсонес» дышетон фрегат Польшаын Гданьскысь Ленин нимо судоверфьын 1989-тӥ арын лэсьтэмын вал. Солы ним сётэмын Русьлэн православие кутэм дырысеныз сюрс ар тырмонлы сӥзьыса. 1997-тӥ арын фрегатлэн командаез рекорд пуктӥз - парусъёс улын кысэм двигательёсын Горн мысэз котыртӥз. Со сюресэз выльысь ортчыны та дырозь нокинлы ӧз кылды на.
 15 арлэсь кема фрегат Керчьысь зарезь технологиосъя кун университетлэн дышетон базаез вал. 2006-тӥ арысен судно Керчьысь портын сылӥз, со дыр ӵоже тросэз тӥрлыкез тӥяськиз. 2014-тӥ арын фрегатлэн кузёез луиз «Росморпорт» федерал кун предприятие.
 2015-тӥ арысен судноын тупатъян ужъёсты нуизы, 2016-тӥын соосты йылпумъязы. Табере парусникен туристъёсты экскурсиосы нуллозы.
  
   Ужлы ёрмон ӧвӧл    Тылпуэн нюръяськисьёс, полициын ужасьёс сямен ик, ужтэк ноку уз кыле, шӧдске. Выль арысен ини «горд атас» кузёяськем учыръёслы лыдпусъёс ватсасько-люкасько.
Толшорлэн кутсконаз кык часэ ӵукна Глазовысь Будённой урамлэн азбараз FIAT машина ӝуаз. Специалистъёслэн верамзыя, «корт вал» юри быдтон понна улӟытэмын вылэм. Янгыше уськыто воргоронэз – полициын ужасьёс сое кырмизы ини.
 Та дыръя ик карысь Сулимов нимо урамысь юртын вить часэ ӵукна электроезъёсысь тылпу потэм. Барак нерге коркан улӥсьёсыз ӧвӧл ини. 80 квадрат метр пала тылпуэн нюлыштэмын-сутэмын.
   Ёрослэсь данзэ утёз    Удмуртиын элькун олимпиадаос кутско. Яр ёросысь нылпиос тямыс предметъя визьзэс сыналозы: историяя, обществознаниея, правоя, ӟуч кылъя, ОБЖя, физкультурая, технологияя, удмурт кылъя но литературая. Вить предметъя олимпиадае пыриськоз Пудем школаысь 10-тӥ классын дышетскись Пётр Поздеев. Ачиз пияш Тумын улэ.
   33 тонналы уногес    Кылем арын Красногорск ёросысь гурт удысын ужасьёс 7901 тонна йӧл кыскизы. 2015-тӥ арен ӵошатыса, со 33 тонналы тросгес. Вылӥ сортэн кошкиз 94,4%, валляна арын вал 89,4%. Одӥг килограммез йӧл вузамын шорлыдын 20 манет 6 копейкаен.
   Хоккеен шудо зэмос воргоронъёс    Тол нуналъёсы Юкаменскысь каток вылын калык уг бырылы. Ӵем отын ортчыло вожвылъяськонъёс. Кылем арняе юкаменскъёс шудӥзы хоккеен Як-Бодьяысь но Балезиноысь спортсменъёсын. Ӵошатсконъёс ортчизы «Кезская хоккейная лига» турнир улсын. Кыкнаяз шудонъёсын 7:5 счётэн вормисе потӥзы кузёос.
   Шуныт вуиз    Балезино ёросын ньыль газовой котельной ужаны кутскиз. Куинез соос пӧлысь Эркешево гуртын. Соослэсь шунско школа, нылпи сад, культурая юрт, трос квартираё корка. Одӥг котельной усьтӥськиз на Исаковоын. Со шунтэ школаез, нылпи садэз, пересьёслэсь юртсэс но ньыль коркаез.
   Театрлы юрттэт    Федерал программа улсын Глазовысь «Парафраз» театр юрттэт басьтоз. Со сярысь кенешизы Удмурт Элькунысь лулчеберетъя министр Владимир Соловьёв но Россиысь культурая министр Владимир Мединский. Ньыль миллион манет коньдон вуоз Удмуртие, Глазовысь но Сарапулысь театръёслы юрттон вылысь.
   Валтӥсь ужпумъёс пусъемын    Интыысь аскивалтонэз азинтонъя Ассоциацилэн ар ӵоже ужамезлы йылпумъянъёс лэсьтэмын но вуоноезлы ужпумъёс пусъемын вал 24-тӥ толшоре Як-Бодьяын ортчем съездын. Солэн ужаз пыриськизы Удмуртилэн Тӧроез А. В. Соловьёв, элькун кивалтӥсьёс, муниципал кылдытэтъёслэн тӧрооссы но депутатъёс.
 Муниципал кылдытэтъёсты азинтон, кадръёсын югдурез тупатон, интыысь аскивалтонъя ёзэтъёслэн федерал кун кивалтэтъёсын ужамзы но мукет ужпумъёс эскеремын.
   Быдэс шаерысь куто    8-тӥ тулыспалэ сӥё-дано усьтэмын луоз Ижысь «Столичный» микрорайонысь выль школа. Со нырысетӥез дышетсконни, кудӥз лэсьтэмын шаерамы дышетсконъя удысын кутэм выль федерал программа улсын. Выль интыын 800-лэсь ятыр нылпиос дышетскозы, тодон-валан люканы отын быгатоз котькудӥз пинал. Уга со луоз «Республиканский лицей-интернат» чотын ужась кыкетӥез школа. Нырысетӥез ужа Дэри ёросысь Италмас посёлокын.
   Сюресъёс лэсьтонлы    8 миллиард но 335 миллион манет висъямын федерал казнаысь сюресъёсты тупатъян-лэсьтон понна. Уксё люкемын 54 улосъёс куспын, Удмуртие вуоз 520 миллион 757 сюрс манетэз. Со кутӥськоз калыклы кулэ луись ужъюртъёсы, озьы ик гурт удысын ужась объектъёсы нуись сюресъёсты лэсьтонэ.
   Вожвылъясько Татьянаос    УдГУ-ысь 2-тӥ курсын дышетскись студентка Татьяна Запивалова Удмуртилэсь данзэ уте Саранскын ортчись «Татьяна Поволжья» конкурсын. Финал этапез радъяськиз ӵапак праздник нуналазы. Та вожвылъяськонлы кутскон сётэмын вал 2003-тӥ аре. Вормисьёс радын элькунысь нылаш вал ини. Таизлы но мед удалтоз!
   «Кубок Поколения» Глазовын    Та нуналъёсы Глазовысь Йӧ дворецын спортъя бадӟым праздник ортчиз. Хоккеез яратӥсьёсты шумпоттӥз «Кубок Поколения» - со Егитъёслэн национальной хоккейной лигазылэн выставочной матчез. «Запад» но «Восток» командаосын вожвылъяськизы тужгес кужмоосыз хоккеистъёс. Глазовысь «Прогресс»-лэн 4 шудӥсьёсыз «Восток» понна тыршизы, со ик вормисе потӥз – 6:0 лыдын.
   Гажан но данъяськон юн выжыен мед пушъёзы   Мар со сыӵе воршуд? Кытысь-марысь солэн выжыосыз? Кыӵе мынам яке тынад воршудэд? Та кылын вань «шуд» люкетэз, иське, шудмы со бордысь потэ-а? Сюлэмез бугыртыса, юанъёс огез бӧрсьы мукетыз кылдо. Тросэзлы соослы валэктон шедьтыны луоз матысь дыре - Удмурт культуралы сӥзем нуналъёсы, уга ӵапак воршуд сярысь вераськон ӝутэмын луоз одӥгаз ужрадын, кудаз пыриськозы тодосчиос но. Пусъёмы на: воршудлы висъям саклык - со луоз туэ ортчись Нуналъёслэн шорсюлэмзы, озьы ик тужгес кулэез но тунсыкоез. 
   - Воршудъёсты мургес но паськытгес эскерон, соосын тодматскон вылысь Глазовысь Эшъяськон юртын радъяськоз семинар (6+), сое дасян бордын мыло-кыдо ужа А. В. Баженова. Ваньмыз, кинлы тунсыко потэ воршудъёсты тодон-валан, лыктыны быгатозы Эшъяськон юртэ 19-тӥ тулыспалэ, - валэктэ «Удмурт кенеш» огазеяськонлэн Глазов ёросысь ёзэтэныз кивалтӥсь Инесса Рябова. - Кутскем ужез азьланьтыны малпаськом. Гужем Корасьгуртэ (Карасевое) люкаськомы отын вордскем воршудъёсын тодматскыны. Гуртоос утчало ни воршуд нимъёсты.
  - Ӟеч сямъя, Удмурт культуралы сӥзем нуналъёсты усьтон ужрад ортчылӥз карысь «Россия» культурая центрын. Нош туэ кутскон сётэмын луоз кык интыосын – «Россия» но «Победа» центръёсын (6+).
 - Бен, озьы чакламы. Нуналъёслы сӥё-дано усьтон «Россия» котьку но сётылӥз бадӟым концертэн, туэ но асьме доры вуоз «Италмас» кун ансамбль. Нош «Победаез» ке верано, со арлы быдэ пыриськылэ пусъем ужрадъёсы, но туэ нырысьсэ кутскон сётӥсез луоз. Лыдэ басьтӥмы сое: Птицефабрикаослэн посёлоказы веть трос удмуртъёс уло, пӧлазы- кенешчиосмы. Озьы огъя мылкыдын, малпаськомы, котырамы эшшо тросгес калыкез люканы быгатомы. Ужрад ортчоз 6-тӥ тулыспалэ, люкаськемъёсты шулдыртозы Эшъяськон юртысь но «Россиысь» творческой коллективъёс (6+).
 Нош ӵуказеяз ик «Победалэн» сцена вылаз потозы уйпал зоная ортчись «Поющее мужское братство» (6+) фестивале-смотре пыриськисьёс. Дунъяны вуоз ачиз элькун жюрилэн кивалтӥсез В. Я. Митрофанов. Фестивале пыриськозы карысь но ёросъёсысь коллективъёс. Та ужрад туж чебер, учкисьлы сюлэмызъя, собере дуныз но - 50 манетэн гинэ. Учкытэк медаз кыле вал. 
 - 2013-тӥ аре, тазьы ик удмурт культуралы сӥзем нуналъёсы, ёросын нырысьсэ ортчиз удмурт кырӟанъя фестиваль. Туэ со кыкетӥзэ луоз, куреггуртъёс, шуо, мылысь-кыдысь дасясько ни солы.
 - Та фестивальлы кичӧлтон сётӥзы куреггуртъёс, соин ик со гуртазы радъяське. Асьме ёросысь гинэ ӧвӧл, балезиноос но вуылӥзы. Ӧтчанъёс ысъямын ни таяз но. Малпасько, куноос трос луозы. Куреггурт арганчиос но кырӟасьёс сярысь уга ёрослэн палэнъёсаз но тодо.  
 - Ижын ужзэ быгатыса азьланьтэ «Удмурт нылкышно кенешлэн» «Табань» клубез. Но сыӵе огазеясь клубмы, кытын кенешчиос пыжиськонэн-сиёнэн валче уно ужпумъёсты сэртто-пертчо, кемалась кылдэмын Глазов ёросын но.
 - «Табань» клубмы возиське-утиське солэн кузёезлэн - Педонгуртысь Алевтина Анфирьевна Кутявиналэн - мылкыдыныз. Бадӟым тау солы но мукет азьветлӥсьёсмылы мыло-кыдо, сюлмо луэмзылы. Вераме потэ, кемалась ӧвӧл Алевтина Анфирьевна кырӟасен Александр Леонтьевен но  ёросысьтымы «Нылкышно кенешлэн» кивалтӥсеныз Ирина Ворончихинаен куноязы но шулдыртӥзы Ижысь «Табань» клубын.
 Ми но та нуналъёсы Алевтина Анфирьевнаез ӧтьыны малпаськомы Глазовысь Эшъяськон юртэ. Отын радъяломы матысьгес тодматскон - мукет калык огазеяськонъёс но, карын улӥсьёс но мед тодозы сыӵе клубмы вань шуыса.
 - Инесса Анатольевна, нош малы Удмурт культуралы сӥзем нуналъёс тулыспал толэзьлы тупатэмын, маин ке герӟаськемын-а со?
 - Со меӵак потэмын календарьын пусъем дырпусэн: 21-тӥ тулыспалэ – вордскем кыллэн нуналыз. Сое пусъён улсын уно ужрадъёс арлы быдэ чакласько. Вордскем кылэз гажан но соин данъяськон мылкыд котькуд адямилэн лулпушказ мед улоз шуыса, библиотекаос, музейёс, дышетсконниос, ГГПИ, Эшъяськон юрт, «Удмурт кенеш», «Иднакар» газет, ёрос администрация – ваньмы дэмен басьтӥськиськом та кулэ уж борды.
 Лариса Гурьянова.
 Глазов ёрос.
   Быдэс колхозэн ӵош шутэтским   Умой пумитазы Вуж Выль арез Куреггурт муниципал кылдытэтысь пересьёс. Кызьы шуэ  шутэтскыны вуэм калык: «Быдэс колхозэн ӵош шутэтским». Коротайёс но кабакъёс пыдын вуизы, Самки гуртысь Филат Иванович Снигирёв машинаеныз  эшъёссэ вуттӥз. Клубын ужасьёс пӧртэм конкурсъёс радъязы, ёлка котыртӥ бергамы, кырӟанъёсты тодамы ваимы. Тол Бабай но Лымы нылыныз вуылӥз дорамы. Сиимы, шулдыръяськимы. Милем, пересьёслы, трос но кулэ ӧвӧл. Пумиськон дуно, ог-огенымы вераськон! Кӧня ӝӧк вылэ ваемын  вал.  Асьсэ пӧрамзэс котькудӥз ваиз: помидор, холодец, пыжиськемъёс. 
   Чиргино гуртысь  лыктэмъёс, транспорт витён сямен, мӧзмыса ӧз пуке. Гурт администрациын соосын мастер-класс ортчытӥзы – тютюос, лымы пырыос  лэсьтӥзы. 
 Бадӟым тау шуэм потэ Валентина Михайловна Никитиналы – поселенилэн йырызлы – пенсионеръёсты поддержать каремез понна, Александра Антоновна Туктаревалы – транспорт висъямез понна, Игорь Владимирович Шудеговлы – колхозын ужам калыкъёсты вунэтымтэез понна, клубын ужасьёслы – милемды шуныт пумитамзы понна, Филат Иванович Снигирёвлы – арганэн шудэмез понна,  вань люкаськем калыклы – гуртысь ужзэс кельтыса, огазе люкаськем понна. Котькуд люкаськеме кивалтӥсьёс ӟечкыланы вуо, калык но шумпотыса лыктэ. Бадӟым тау Куреггурт муниципал кылдытэтын  вань улӥсьёслы.
 Алиса Иванова,
 ветеранъёслэн огазеяськонэнызы кивалтӥсь.
 Глазов ёрос.
   Глазкар музъемысь вожоос - Лудорвайын   Рошво, Выль но Вуж Выль ар праздникъёс ортчизы. Вуиз Вожодыр. Лудорвайысь музей-заповедникын 14-тӥ толшоре туж шулдыръяськыса вожоосты келязы. Мынонэз кыдёкын ке но, отчы Глазкар музъемысь 24 вожоос но ветлӥзы. Эк, шулдыръяськизы ке шулдыръяськизы ук ни таос: быдэс удмурт музъемысь люкаськем вожоосын тодматскыса эктӥзы, шудӥзы, бадӟым ӟечыранын ӟечыразы, валэн ворттылӥзы. 
   Лудорвайёс куноосты ческыт пӧсь ӝукен, табанен, перепечен утялтӥзы. Нош трос кынар люкаса, люкаськемъёс ӝужыт лымы гурезьысь нискылазы, мыло-кыдоосыз мынӥзы тунаськыны – быдэс арлы азьлань улонзэс тодыны.
 Пинал вожоос муспотон Катя вожоен вамыштӥзы удмурт корка. Катя мачкиз пиналъёслы Лудорвай сярысь. Куке но кемалась дыръёсы та интыын удмуртъёслэн  вӧсяськон интызы вылэм. Сое Луд шуыса нималлямзы. Луд доры пуксем гуртэз Луддор шуиллям, нош пичи шурез нималлям Луддорвай шуыса. Тӥни озьы ик кылдэм интылэн нимыз – одӥг «д» букваез гинэ ышем.
 
  Берло аръёсы татын Ильинское ӟуч починка кылдэм, кудӥзлэсь кык корка али но улӥсьёсыз кылемын на… Пӧсь эстэм коркан кузёос пинал кунооссылы вашкала дыръёсты возьматӥзы но мачкизы. Ческыт пыӵкылон зын лӧсъяськись коркан ӝажыос вылын пӧртэм вашкала удмурт арбериос, тыл пиштэ кузь ӝӧк вылын гинэ. Выж вылэ небыт куос валемын. Пиналъёс шобретъёс вылэ пуксизы но, Катя апай выжыкыл мачкыны кутскиз. Со куспын кузь ӟус вылын пукись кышномуртъёс «улӟизы»: пӧзь керттыса, ыжгон черсыса, каньыл гинэ чебер удмурт кырӟан мытӥзы.
 Нош коркан куноос ялан йыло но йыло. Соосты жӧк сьӧры пуктыса, воргорон дышетӥз, кызьы вожолэсь тусбуйзэ лэсьтыны, нош кузёкышно куролэсь но чачалэсь туж чебер гурткеч бинялтыны дышетӥз. Выжыкылзэ быдтыса, Катя кенак но валэктӥз, кызьы полиэтилен бутылкалэсь но кӧжылэсь гырлы лэсьтыны.
 Вожоос, гырлыосын шалтыртыса, эктыса но серекъяса ваньзы ӵыпет пумысь выж вылэ вуизы. Отын Вожомумылы вӧсяськем бере, пичи гинэ няньпум бызись шуре куштӥзы. Вожомумы ас улӥзэ мед быдэс арлы ву улэ валтоз, каньыл мылкыдэн мед кошкоз, адямилы но пудолы урод медам каре ни вожоос, вань кулэтэмзэ бӧрсязы мед нуозы. Со куспын олокытысь татчы вуттэм чебер гордалэс-тӧдьы атас чоръялтӥз. Туэ со, вожоосты келяса, лябгес куаразэ сётӥз, озьыен вуись арын трос тыршоно луоз адямиослы, улон радызъя мед мыноз шуыса.  
 Со куспын калык каньылля вылӥын ӝуась тылскем пала вамыштӥзы, нош ми «луло» ошмес пала бызим. Ортчим азьло «лултэм» ошмесэз, кудаз вуэз зэм но изе кадь. Вуим лабыр шулдыр бызись ошмес дуре. Юим ческыт коньыталэс вузэ, собере дыбыр бызим «выжыкыл» тэльысь куш пыртӥ, эшъёсмы тыл дорын витё ни вылэм.
 Калык шулдыръяське: эктэ, тыл вамен тэтча – вань уродзэ вожоос сьӧры келя. Нош глазкаръёслы дыр вуиз кошкыны. Зеч лу, Лудорвай музъем!
 Альбина Баженова,
 шаертодосчи.
 Глазов ёрос. 
 Туспуктэмъёсыз Юрий Дерябинлэн.
   Газет улоз котьку но   Аскы профессиональной праздниксэс пусъё ивор вӧлмытон удысын ужасьёс. Озьы милям кемдэ, Выль ар праздникъёсысь потыса ум на вуиське, нош ик шампанской усьтӥськомы  ни. Таяз учыре, нырысь ик, лыдӟисьёсмылэн тазалыксы понна бокалмес ӝутӥськомы, уго нуналмысь тӥ понна тыршиськомы. Тау шуиськомы «Иднакаре» гожъясь авторъёсмылы но. Соослэн материалъёссы газет бамъёсмес туж узырмыто. 
   Интернет вакытэ улӥськомы бере, тросэз иворъёсты дунне вотэсысь гинэ лыдӟо. Журналистъёс пӧлын вераськонъёс уг чусомо: вань-а бумага вылын потӥсь газетлэн вуоноез яке ӧвӧл-а. Ар пумын дорамы вуылӥз удысмылэн кивалтӥсезлэн воштӥсез Сергей Васильев. Со милемыз буйгатӥз, газет ноку но уз быры шуыса. Ужалэ, пе, эшъёс, вуоно нуналлы осконэн.
 Ми киосмес пужалляса тыршиськомы тиражмес будэтон бордын. Бадӟым ӧвӧл ке но, шумпотӥськомы ни, туэ лыдӟисьёсмылэн лыдзы кылем арын сярысь ӧз кулэсмы шуыса.
 Тросэз газетмес нырысетӥ номерысен ик лыдӟо, дышизы ни вал, «Иднакар» кык пол арняяз вуэ шуыса. Но туэ почтальон арняяз огпол, четверге гинэ ящикады яратоно газеттэс поноз. Сыӵе улонэ вуттӥзы будӥсь дунъёс. Одӥг газет понна ичигес тыронъёс но луизы, подписчикъёслы но мултэс уксёзэс кисыысьтызы поттоно ӧз луы.
 Со сяна но ужамы воштӥськонъёс вань. Декабре пенсие кошкиз валтӥсь редактормы Надежда Константиновна Золотарёва. Коллективлы со секыт шуккет луиз. 1990-тӥ арын газетлы со ик кутскон сётӥз но трос аръёс ӵоже коллективен валаса кивалтӥз. Надежда Константиновна котькыӵе ужын но коллективез бӧрсяз кыскыны быгатылӥз. Ми соин пуж-пуж ужаллям, сюлмысь шутэтскылӥм, кырӟаллям - серекъяллям но. Соин ик кошкон сярысь иворзэ кылыса, бакомимы. Анайтэк кылем пичи пиналъёс кадь, мар вераны ик шедьтытэк, «а ми Тӥтэк кызьы уломы?» шуыса гинэ юамы на.
 Сӥзьыл кошкиз юрттӥсьмы но дышетӥсьмы Галина Витальевна Богданова, нош толсуре - редактормы Надежда Константиновна. Шимес редакциын гажано эшъёсмытэк, но улон азьлань мынэ, шуод-а мар-а ни.
 Туэ нош ик ужамы валтӥсез луоз газетмес тунсыко материалъёсын узырмытон. Нош кивалтон биньгозыез кутӥз Нина Николаевна Дзюина.
 Альбина Бушмакина.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Вамыштоно ке, мед кылёз пытьы, - шуиз тодмо удмурт кылбурчимы Даниил Яшин   Зэм но, «вамыштӥд» ке, дауръёслы историе мед кылёз вылэм мур пытьыед. Ӵапак сыӵеен луо улонамы, мынам малпамея, газетъёс. Соос историе, вуоно поколениослы, гожтыса кельто нуналысь нуналэ ортчись бадӟым но пичи ужрадъёсты, яркыт но кайгырытӥсь учыръёсты, улонлэсь со вакытлы гинэ тупась тодметъёссэ. Туэез ар милемлы, газетын ужасьёслы, дано учыръёсын узыр луоз. Дасяськиськомы вал «Иднакар» газетмес кылдытэм дырысен кызь вить ар тырмемез пусйыны. Аръёс ӝог гинэ ортчо вылэм, календарьысь бамъёссэ бӧрсьысь бӧрсе калтэмлы гинэ укша, оло. 
   1990-тӥ арын 25-тӥ июне ортчиз Глазовысь но ёросысь удмуртъёслэн учредительной конференцизы. Трос решениос пӧлын вал таӵе пуктэмез но: уйпал удмуртъёслы ӟучо-удмурто газет поттоно. Со решениез умоен лыдъязы коммунистической партилэн Глазовысь горкомез но уйпал ёросъёсысь райкомъёсыз. Озьы, 1990-тӥ арын 1-тӥ октябрьысен «Иднакар» газетлэсь редакцизэ кылдытон сярысь Издательстволэн ужъёсызъя, полиграфияя но книгаен вузкаронъя кун комитетлэн приказэз гожтэмын вал.
 Шӧдтэк шорысь та нуналъёсы редакцилэн архиваз кыллись вуж газетъёс син шорам йӧтӥзы. Тани соос: «Азьлань», потыны кутскемын 1925-тӥ арын 1-тӥ оштолэзьысен (апрельысен), «Выль гурт» (1930-тӥ ар), «Ленин сюрес» (1937, 1940, 1953-тӥ аръёсы потэмъёсыз). Собере лыдӟисьёс доры газет вуыны кутскиз ини «Горд знамя» (Глазов но Глазов ёрос), «Азьлань» (Балезино ёрос) но «Сельской правда» (Яр ёрос) нимъёс улсын, уго со вакытэ, 1965-тӥ арын, ёросъёс выльысь люкемын вал.
 Озьыен, 2015-тӥ аре 1-тӥ  апреле удмурт кылын уйпал ёросъёслы газет потыны кутскем дырысен тырмоз ини 90 ар. Паймоно кадь, нырысь ужпумен 1925-тӥ арын «Азьлань» газетын ужасьёс лыдъяло вылэм удмуртан ужпумез но газетлы гожтӥськонэз радъянэз. Чиптэм-чаптэм туала аръёслы кельше, ява. Ма, ми но со ужпумъёслы ик бадӟым саклык висъяськом ук!
 Ушъяськыны ум быгатӥське. Но лыдӟисьёсмес 2015-тӥ арлы утьыны кылдӥз. Тау тӥледлы со понна. Гажалэ, лыдӟиське, уте дуно удмурт кылмес!
 Тӥни озьы, гажано лыдӟисьёсмы, асьмеос туэ пусъёмы дано юбилеймес – уйпал удмуртъёслы удмурт кылын газет поттонлы 90 ар тырмонэз.
 Бусьтыр арен тӥледыз, вань чебер малпанъёсты мед быдэсмозы!
 Надежда Золотарева,
 газетлэн валтӥсь редакторез.
 Лыдӟисьёсмы газетмы сярысь Антонина Бёрдова, 
Элькун Эшъяськон юртысь валтӥсь ӧнерчи:
 - Газетын ужась коллективен милям эшлыко кусыпъёсмы. Эшъяськон юртэ корреспондентъёс ӵем вуыло, ужрадъёсмы сярысь газетэ гожъяло. Соослэн тыршеменызы, «Иднакарез» лыдӟисьёс трос выльзэ, тунсыкозэ тодо.
 Мон удмурт бере, лыдъясько, одно ик удмурт кылын лыдӟиськыны кулэ шуыса. Али вераськонамы трос выль кылъёс пыро, куддыръя кылӥськод но уд валаськы, нош «Иднакарез» лыдӟыса, шедьтӥськод валэктон.
 Умоен лыдъясько, журналистъёс мукет ёросъёсын улон сярысь трос гожъяло шуыса. 
Газетын мыным туж кельше рецептъёсын, гороскопен бам. Шутэтскыку кроссворд бордын но йырез тӥяны луэ.
 Нина Касаткина, 
Варыж гуртысь библиотекаын ужась, Балезино ёрос.
 - «Иднакар» газетэз мон яратӥсько удмурт кылын потэмез понна. Конешно, Балезино ёрос сярысь ӧжытгес ик статьяос луо, но мон мылысь-кыдысь лыдӟисько Глазов ёрос сярысь но. Куреггурт азьвыл милям ёросамы пыре вал бере, соос сярысь статья луэ ке, матысь ӵыжы-выжыосме адӟем кадь потэ ини.
 Берпуметӥ номеръёсысьтыз но тани тодмоосме адӟи: Глазов ёросысь ЗАГС тупатъям бере, выльысь ужаны кутскиз шуыса гожтӥды вал. Яратӥсько лыдӟисьёслэсь гожтэтъёссэс лыдӟыны. Ужрадъёс сярысь статьяосысь аслам ужам но марзэ ке кутыны тыршисько. Туж яра «Шулдыр ӝыт» бамды, но берло дыре со шер потыны ӧдъяз. 
Огъя вераса, та газет мыным туж яра, гуртамы сое азьвыл ичи басьто ке вал, табере эшъёсме но солы гожтӥськыны лӧпкытӥ. Кариськизы веть. Соослы яраз, удмурт сямен но дунызъя ӧжыт сылэ шуыса. Табере мар ке лыдӟиськом ке, ӵошен люкаськыса со сярысь вераськиськом ини.
 Редакциын ужасьёслы таӵе куронэ вань: туж потэ вылэм Александр Леонтьев сярысь тросгес тодэме. Мукетыз - туала удмурт кырӟанъёслэсь кылъёссэ шедьтыны милемлы шуг, туж умой луысал, газетады пуктысалды ке. Пичигес сценарийёс но мед луысалзы вылэм.
 Бадӟым тау газетты понна.
 Светлана Захарова, 
калык творчествоя валтӥсь ӧнерчи, ЦРК, Глазов ёрос.
 - «Иднакар» бордаз кыске маин? Нырысь ик, пӧртэм удысъёсты возьматэменыз. Яратӥсько лыдӟыны гуртоос сярысь, тужгес но аслам ӧрам – культураын – тыршисьёс сярысь. Мукет ёросъёсысь ужъя эшъёсмылэн азинсконъёсынызы, ужан амалъёсынызы тодматскыны луэ. Данъяськыны кутскисько соосын. Шумпотӥсько, газет бамысь тодмоосме адӟисько ке. Сюлэмез небӟыто арлыдоос сярысь гожъямъёс.
 Выль удмурт кылъёсты секытэнгес валасько, соин нырысь йырвизьмам бергатӥсько, ӟуче берыктӥсько – озьы ини валатскисько, мар верам со. Ми веть дышетскимы удмурт букварья, отысь кылъёс йыре мур кылемын, нош диалект но выль кылъёс шуген йӧто. Но ӵемгес удмуртсэ лыдӟиськод ке, эшшо но лыдӟем потыны кутске. Аслым таӵе йылпумъян лэсьтӥ - тросгес удмурт сямен вераськоно, тросгес лыдӟиськоно.
   Выль аре – выль вормонъёсын   «Спорт – со кужым» - сыӵе малпан улсын ёросысь ветеранъёс но ӧлексыос нош сётӥзы кутскон тол спартакиадазылы. Мугорзэс тазамытэмлэсь но ортчыт дуно луэ лул кужымзэс юнматэменыз. 
   Котькудӥз но пумиськонзы: спортъя залын яке куас сюрес вылын – кузьма уно яркытэсь но шумпоттӥсь мылкыдъёс. Арлыдзы шоры учкытэк, бере уг кылё зэмос спортсменъёслэсь. Ветеранъёс но ӧлексыос асьсэды возьмато-эскеро шахматэн но шашкиен шудонын, дартсын, ыбылӥськонын. Тужгес секытэз но соин валче тунсыкоез – шахмат пул сьӧрын вожвылъяськон. Тужгес но амалоесь та удысын вылӥллям «Ураковское» поселенилэн командаысьтыз шудӥсьёс.
 Шахматэн ӧз кылды вормисе потыны, но шашкиен шудонын нокинлы ӧз сётске ни дзякиноос. Вормисьёс радэ потӥз «Октябрьский» поселенилэн но командаез – таиз ваньзэсты азьпалтӥз, дротикъёсты лэзьяса.
 Туж тыршизы но сюлмаськизы ыбылӥськонын но. 39 мурт пыӵал кутыса вожвылъяськиз. Таяз ужын вормизы пониноос, 2-тӥ но 3-тӥ интыосты люкизы адамъёс но уракъёс.
 - Пыӵалэз ӵошатсконъёсы гинэ кутэм медаз луы шуыса, азьласянь ветлӥ гуртое Владимир Васильевич доры. Со уга пӧйшураны яратӥсь, кулэ тӥрлыкез вань. Озьы ыбылӥськонмес ӵошен кӧня ке волятӥм, - вера Адамысь Людмила Симанова (туспуктэм вылын).
 Пайдаез соку ик адӟиськиз ни – адамъёс Л. И. Симанова но В. В. Максимов кыксы ик тужгес но трос очко люкаллям. Огез – ветеранъёс радын, мукетыз - ӧлексыос пӧлын. Басьтэм медальзы сюлэмзэс шумпоттэ, мылкыдзэс лӧпкытэ. Выль ар азьын асьсэлы асьсэос сыӵе тӥни дуно кузьым лэсьтӥзы.
 - Бадӟым тау ваньзылы - мыло-кыдо, ӵошатсконъёсы пыриськыны дась луэмзылы, - вера Глазов ёросысь ветеранъёслэн кенешсылэн кивалтӥсез М. А. Абашева. – Сюлмысьтым ӟечкыласько выль 2015-тӥ арен, трос шумпоттӥсь но вунонтэм нуналъёсын со узыр мед луоз. Нош спортэн эшъяськись эшъёсмылы сӥзисько выль вормонъёс.
 Тол спартакиада азьланьтӥське. Ветеранъёсты но ӧлексыосты витё ни куасэн бызьылонъя но скандинавской амалэн ветлонъя  ӵошатсконъёс.
 Лариса Быгинская.
 Глазов ёрос.
   Мылкыдъёс ӟырдало   XXI-тӥ элькун тол гурт шудонъёсы шедён понна нюръяськон ӟырдыт мынэ. Уйпал зонае  пырись командаос тани алигес но люкаськылӥзы Балезиное. Отборочной ӵошатсконъёсын вожвылъяськизы хоккеен шудӥсь 8 командаос. 
   Кылем аре татын ортчем элькун шудонъёслы усьтэм коробка тырмиз шудӥсьёсын, учкисьёсын но судьяосын – ваньмыз кулэезъя. Йӧ вылын вожмаськон куинь нунал ӵоже кыстӥськиз. Командаослэн быгатыса шудэменызы, вормон понна вань кужымен но мылкыдын нюръяськеменызы пумиськонъёс туж учкымон но тунсыко ортчизы. Учкисьёс ӵукнаысен бер ӝытозь ӧз бырылэ, шудӥсьёсты лӧпкытыны тыршизы.
 Ӵошатсконъёслы кутскон сётӥзы Глазов но Селта ёросъёслэн командаоссы. Глазов ёрослэсь данзэ утись команда берло дыре одӥгез кужмоез луэ. Вормись сямзэ арысь аре со кыдатэ. Таяз учыре но одӥгзэ бӧрсьы мукетсэ пазьгыса кадь кельтылӥз.
 Балезиноос нырысь ик шудӥзы пичи-пургаосын, туж тыршизы ке но, куноос кузёоосты вормизы – 2:4 лыдын. Нош кыкетӥ нуналаз ини Балезиноысь хоккеен шудӥсьёс вожвылъяськисьёссэс - яръёсты но красногорьеосты - кисьматыса кельтӥзы.
 Полуфиналэ но потыса, балезиноос кужмо луэмзэс юнматӥзы – селтаосты вормизы 4:1 лыдын. 3-тӥ инты понна нюръяськон йылпумъяськиз селтаослэн яръёсты вормонэнызы. Озьы Ярысь хоккеистъёс призёръёс пӧлы шедьытэк кылизы. Но 5-ез кужмоосыз  радэ пыризы, тани соос: Глазов, Балезино, Селта, Яр но Кез ёросъёс.
 Ваньмыз, оло, мукет сямен радъяськысал, Пичи Пурга ёрослэсь сборной командазэ ӵошатсконъёслэсь ӧй ке палэнтысалзы. «Ижсталь» хоккейной клублэсь шудӥсьёссэ пӧлазы кутӥллям таос. Пӧяськыса но вормемзы потэм, нош зэмос шумпотон со вайысал меда.
 Юкаменскысь хоккеен шудон выль коробка дась ни кужмооссэ пумитаны. Финалын шудыны дан басьтӥзы Глазов но Балезино ёросъёслэн командаоссы. Кудзы вормисе потозы, ӝоген адӟомы-тодомы.
 Лариса Быгинская.
   Висёнэз алыны тыршоно   Ольга Дёмина Пудемысь поликлиникаен кивалтэ. 2011-тӥ арын быдэстӥз Ижкарысь медакадемиез. Педиатрлы дышетскыса, вордскем палъёсаз бертӥз – ачиз Яр ёросысь Тум гуртын будэмын. Егит эмчилы ми юан сётӥмы: нылпиослэн тазалыксы пумысен мар сое тужгес но сюлмаськытэ? 
   Ольга Аркадьевна син улаз возе Пудемысь гинэ 250 нылпиосты. Со сяна, кыл кутэ матысь гуртъёсысь пиналъёслэн тазалыксы понна но.
 - Мар сюлмаськытэ шуись- коды-а? Гуртъёсын туж секыт югдур кылдэмын уж ӧвӧлэн. Тросэз ужтэк кылемын. Коньдон тырмымтэен, семьяосын умой сиськыны луонлыксы ӧвӧл, нош висьыны ке усё, ӵемысь уг быгато рос-прос эмъяськыны. Егит мумыос нылпи ваё гинэ, пумен йӧлзы быре ни, вож пиналъёсты искусственно амалэн сюдыны выжтӥськом. Умой, секыт югдуре шедем семьяослы государство юрттэт сётэ – сиён котькуд нылпилы толэзьлы быдэ дунтэк висъяське. Аресозь пиналлы мумы-бубыос смесь басьто, нош собере, нылпи садэ мынытозяз, кӧс ӝукъёс. Озьы ик дунтэк висъясько эмъюмъёс но.
 - Ольга Аркадьевна, арлэн та вакытаз котьку но вӧлмо кынман висёнъёс. Тани Глазовын сизьым пинал пуэдэн висе ни, шуо. 
 - Пуэд ми доры ӧз на вуы, нош ОРЗ, ОРВИ пиналъёс борды котьку но лякиське. Нылпи кулэ висьыны, озьы гинэ солэн иммунитетэз юнма. Араз тямыс-укмыс пол ке висе, соку сюлмаськоно ни.
 Мумы-айыослы тросгес саклык висъяно висёнэз алонлы. Пинал дыръямы ульчаысь кыӵе кынмыса гуртэ пырылӥмы, гур вылын шунскылӥмы, турынэн чай юылӥмы.
 Нош али анай-атайёслы капчигес пиналзылы лекарство сётыны. Уг но малпасько, тазалыклы солэсь номыр но умоез ӧвӧл шуыса. Организм лябоме, висёнъёслы пумитъяськыны уг быгаты, аллергия курадӟытэ. Куд-огез, ӧжытак нылпизы висе ке, антибиотик куро ни. Малы, асьсэос но уг валало, дыр. Сое ведь кулэлыкезъя гинэ кутоно. Шуом, ОРВИ аляз, куинь нунал ӵоже вылӥ температура возиське ке, соку антибиотиклэн кулэлыкез, оло, луоз ни. Сое эмчи вералоз. Асьмелэн ӝушамы кык-куинь килограмм микрофлораез вань, кудзэ туж утёно, нош антибиотикъёс сое быдто. 
 Ӵапак соин герӟаськемын вирусной, герпетической инфекциослэн вӧлмемзы. Антибиотикъёс быдто бактериосты, вирусъёс интыясько. Герпетической инфекциос кышкыт осложнениос сёто – пневмония, менингит но мукет.   
 - Али туж трос вераськонъёс, кыӵе эмъюмъёс умойгес юртто: дунтэмъёсыз яке дуноосыз?
 - Мон висисьёслы котьку но дунтэмъёссэ ӵектыны турскисько. Нош аптекаосын дунооссэ дэмлало.
 Куд-огез «Анаферон»-лэсь кышкало. Нош мон сое профилактика ласянь туж умоен лыдъясько. Ӵектӥсько прививка пуктон азьын сизьым нуналлэсь азьло но собере сизьым нунал ӵоже кутыны. Прививка бере осложнениос уг луо.
 Но эшшо верало на: висьытозь ӧвӧл вуттоно, нылпилэсь тазалыксэ кыдатоно. Со ласянь али туж умой ужало нылпи садъёсын.
 Ольга Аркадьевналэсь одӥгзэ гинэ ӵектонзэ но санэ басьтыса, пайдаез шӧдскымон луоз. Пинал кынмиз ке, пыдъёссэ горчицаен сурам шуныт вуын возёно, шуныт носки пыдаз пононо. Висён палэнтӥ ортчоз.
 Альбина Бушмакина.
 Яр ёрос.
   Кужмооссэ быръён   Толэзь кадь гинэ кылиз на элькун тол гурт шудонъёс кутскытозь. Ёросъёсысь кужмо спортсменъёсты пумитанлы дасяськонэн пыд йылаз султытэмын ни быдэс Як-Бодья: ёрос кивалтэт, спортсменъёс, культура удысын тыршисьёс, лэсьтӥськисьёс, куноосты пумитасьёс. Нош ёросъёс кужмо команда люкан бордын ужало, доразы гурт шудонъёс радъяло. Старт сётэмын ни Глазов ёросын но. 
   Кин шонер йӧттэм? 21-тӥ толшоре ӵукна ик Адам пала ширтӥзы ни спортсменъёсын машинаос. Школалэн спортъя залаз ыбылӥськон радъяськиз: быгатонзэс возьматӥзы кивалтӥсьёс но полиатлонистъёс. Кивалтӥсьёс пӧлын вожвылъяськисьёс – со ваньмылы тодмо адямиос, нош йӧттыны быгатэменыз висъяське Куреггуртлэн командаез: школалэн директорез А. А. Туктарева, поселенилэн тӧроез В. М. Никитина но «Коротай» эштослэн кивалтӥсез И. В. Шудегов. Ӟеч пӧрмытӥллям та ужын Адамысь П. П. Арафаилов, Гулёковоысь  Е. Г. Касаткин, Качкашурысь Т. Е. Волкова.
 Полиатлонистъёс пӧлын трос егитъёс. Шумпотымон, егитъёсмы та бадӟым ужрадлэсь уг палэнско шуыса. Тани, ас черодзэ витьыса, коридорын отчы-татчы ветлэ пияш. Ижысь сельхозакадемиын дышетскись, Парзиысь Алексей Чирков со вылэм. Ӵошен тодамы ваимы ни тулыс посевнойысен пумиськылэммес, соку Алексей, вуоно инженер, эштосазы практиказэ ортчиз. Спортэн эшъяськемезлы сокем паймонэз ӧвӧл, уга со – Парзи школаысь физкультурая дышетӥсьлэн Андрей Вадимович Чирковлэн пиез. Полиатлонэн тунсыкъяське пинал дырысеныз. 10-тӥ классысен ини спортысь мастере кандидат нимез юнматэм. Сельхозакадемиысен кутскем армрестлингъя секцие ветлыны, озьы ки кужымзэ будэтон полиатлонын но юрттэ.
 
 Ӟеч сямъёс семьяез юн каро Ыбылӥськисьёсты пумозяз учкытэк, бызьыса кошки куасэн бызьылонъя «Снегирь»  база пала. Фойеысь пумитай Куреггуртысь спортивной семьяез – Богдановъёсты. Дартсын, пе, вожвылъяськимы ини. Соос, валамон, ваньзэсты азьпалтӥллям – уга кужмоез спортивной семья луо, элькун гурт шудонъёсын кӧня арзэ ини ёрос понна тыршо. Юля нылзы аресызъя туэ берпуметӥзэ шедиз на, ӵошатскись нылпиос пӧлын со тужгес бадӟымез. Но куасъёсын люкиськыны уг малпа. «Ёросысь спортъя школаын быгатонлыкъёссэ азинтэмез потэ», - шуэ мумиз.
  Тросаз семьяосын пиналъёссы пичиесь эшшо: Штанигуртысь нылаш 1-тӥ классэ, пе, ветлӥсько, Октябрьскийысь пи – тожо. Коротайысь Шудеговъёслэн Денис пизы 5-тӥ классын дышетске.
 - Тани таос милемыз воштозы, - шуэ Ольга Юрьевна Богданова, Шудеговъёс пала возьматыса.
 Денис муминыз-бубиныз таӵе шудонъёсы нырысьсэ пырисько, но пиен вить семьяос пӧлын дартсын вормиллям ини.
 Семьяос туннэ эстафетаын вожвылъяськизы на: пиналъёслы клюшка но туп сётӥзы, мумыос карнанэн тыро ведраосты нуллӥзы, бубыос семьязэс тюбинген ворттылытӥзы.
 Ӵошатсконъёслэн нырысетӥ нуналызлэн огъя зачётэзъя устоосыз радын таӵе спортивной семьяос: Куреггуртысь Богдановъёс но Шудеговъёс, Пониноысь Богдановъёс, Октябрьскийысь Крысовъёс но Штанигуртысь Перевощиковъёс. Но азьпалан эшшо бадӟым эскерон вите на - куас сюресъёс вылын. 
 Синмаськымон нылкышноос Сокем дышиськиз ни, лэся, вал, ёрос ӵошатсконъёсысь одно ик Люба Коротаеваез адӟыны. Таяз учыре утчаськисько, бергасько – нокытын ӧвӧл. Собере син улам шедиз ик, но ӧжыт палэнысен паймысагес учкисько шораз. «Бен, та Люба, узыр кышноос сямен, тусбуйзэ воштэм-а мар-а: егитгес, чебергес кариськем», - ас поннам малпаса сылӥсько. Вамыштӥ дораз но – сузэрез, пе, мон солэн, Таня Иванова. Нош ачиз кужмо полиатлонисткамы лыктыны быгатымтэ. Сузэрез кадь ик чупрес Татьяна но – туннэ со троссэ азьпалтэм ини.
 Синмаськымонэсь, мыло-кыдоесь ик та коротайёс!
 Лариса Гурьянова.
 Глазов ёрос.
 Туспуктэмъёсыз авторлэн.
   Кинлы - праздник, кинлы нош - кык полэс уж   Дас одӥг нунал ӵоже шутэтскимы асьмеос Выль арез пумитан праздникъёсы. Нош полициын, госавтоинспекциын, тылпуэн нюръяськонъя ёзэтъёсын ужасьёслы но эмчиослы шутэтскыны маза ӧз луы… 
   Сюресъёс вылын Глазовысь ГИБДД-лэн ёзэтаз ужасьёслэн ивортэмзыя, толшор праздникъёсы Глазовысь но Глазов ёросысь сюресъёс вылын 53 шуэрес учыръёс чотамын.
 2-тӥ январе карын 13 час нуназе кык РЕНОос сюрессэс люкыны ӧз быгатэ. 54 аресъем воргорон, автомобильзэ возьыны быгатытэк, пумитаз лыктӥсь машина азе потӥз. Ачиз водитель но артэ пукисез шуккиськыны шедизы. Берло тодмо луиз: машиналэн куинь питранэз толалтэ ветлонлы чакламын ик, нош огез – гужем куазьлы гинэ. Улон возьматэ, таӵе дыръя мырӟиськонлэсь утиськыны уг быгато руль сьӧрын 20 арлэсь тросгес ворттылӥсьёс но.
 Та нуналэ ик 18 час котырын 39 аресъем водитель ВАЗ машинаеныз КИА-ен тыгиськиз. «Трубкае» шокчыны со пумитъяськиз. КИА машинаын пукись кышномурт шуккиськыны шедиз.
 Ӵуказеяз, 3-тӥ январе, Глазов-Юкаменское сюрес вылын нош кык РЕНОос ӧвӧл тэриллям. 26 аресъем водительлэн (улэ Глазовын) машинаез пумит лыктӥсь машина азе потӥз. Азьпалаз лыктӥсь машиналэн водителез (57 аресъем воргорон улэ Пермьын) мырӟиськонлэсь утиськыны ӧз быгаты ини. Лек шуккиськыны шедиз пассажирез – Дэбесын улӥсь 77 аресъем кышномурт.
 Нош 5-тӥ январе руль сьӧрын пукись егит кышномуртэз врачъёс утьыны ӧз быгатэ ини. Игра-Глазов сюрес вылын тыгиськизы ВАЗ 21144 но ВОЛЬВО грузовик. Легковой машина (руль сьӧраз вал 27 аресъем Глазовысь кышномурт) шӧдтэк шорысь пумит лыктӥсь машина азе потӥз. Право басьтэмез дырысен ар но ӝыны гинэ вылэм на.
 Госавтоинспекциын ужасьёс праздник нуналъёсы гинэ 420-лэсь ятыр правилоосты тӥяса ветлӥсьёсты ӝегатӥзы. 20 мурт руль сьӧразы кудӟемен кутэмын.      
  
 Тылпуэн нюръяськон Арысь аре праздник утемлэсь палэнэ кылё тылпу кысӥсьёс но. 17 номеро пожарной частьлэн ёзэтаз ужасьёс туэ 15 пол потано луизы: соос пӧлысь 3 полаз – тылпу кысонэ, 7 пол – пӧяса ӧтёнэ.
 2-тӥ январе Глазовын ХЕНДАЙ ӝуаз. Тылпу потэм шунтӥськон приборлэсь, гаражын со улӟытыса кельтэмын вылэм. Выль машина (2014-тӥ арын гинэ поттэмын) тупатъяны луонтэм изъянтэмын.
 Та нуналэ ик, 1 часэ уйин, тылпу быдэсак «нюлыштӥз» Удмурт Парзи гуртысь кык этажъем коркаез. Мугез – мыдлань лэсьтэм гур.
 6-тӥ январе, урамын 30 градус кезьыт дыръя, чиптэм-чаптэм ӝуаз Педоновоысь корка. Ярам коть, тылпу кысӥсьёслы мукетъёссэ коркаосты утьыны кылдӥз.
 Нош праздникъёс бере, 12-тӥ январе ини, шуэрес учыр Качкашурын луиз. Тылпу верандаын тамаклэсь потэм. Ӝуась коркан кык мурт быриз. 
  
 Тазалыкез утён Эмчиослэн верамзыя, туэ праздникъёс, мукет аръёсын ӵошатыса, каньылгес ортчизы. Глазовысь «Скорой»-ёслы вить пол авариосы потано луиз. Мукет учыръёс но вал: тросгес – пуэдэн но вирзӥбетэн (давлениен) курадӟисьёс доры.
  
 02 ивортэ Праздникъёсы, жаляса верано, уг шутэтско лушкаськисьёс но. Полициын ужасьёслэн ивортэмзыя, та нуналъёсы трос вал мобильной телефон, ноутбук  ыштон учыръёс. Вораськисьёс шараямын. Ӧжытгес уг луо банковской картаосысь коньдонзэс пӧяськисьёслы келясьёс но – праздникъёс куспын кин 16 500 манетсэ келям, кин 47 сюрссэ. Тодмо мажесэ ялан лёгаськом, лэся.
 Елена Волкова.
 Глазов кар но Глазов ёрос.
   Шумпоттытӥсез но, паймытӥсез но вань   Кылем арысь берпуметӥ нуналэ Россиысь Президент 532-тӥ номеро федерал кат гожтӥз. Закон ужаны кутскиз 23-тӥ январьысен. Роспотребнадзор табере сиён-юон поттӥсь предприятиосы, магазинъёсы, эмъюм вузась интыосы шуак вуыны быгатэ, кивалтӥсьёсты азьласянь алытэк. Азьло тазьы вал – кин ке урттылӥськиз, ӝожаськиз ке, эскерисьёс мынэмзылэсь азьло ивортылӥзы: соку-соку дорамы мынӥськом – вите. Магазинъёс, сиён-юон поттӥсь предприятиос сутка ӵоже вань сылмем, зынмем, чырсам сиёнзэс калтыны вутскылӥзы, аптекаос ярантэм эмъюмъёссэс палэнтылӥзы. Валамон, тырмытэос, янгышъёс ӧз  шедьылэ, маке со чыры-пырыез шат – ваньмызлы умой: эскеремъёслы но эскерисезлы но, потребитель понна гинэ югдур ӧз воштӥськылы. Табере озьы луыны кулэ ӧвӧл. Со шумпоттэ. 
   Немызъя гинэ будэтэмын Трос мукет но воштӥськонъёс луизы выль аре. Вератэк кельтыны уг луы нылпиослы пособиос сярысь. Лыдпусъёс Удмурт Элькунъя. Толэзьлы быдэ сётӥськись юрттэт быдэсак 7 манетлы йылӥз. Со сяна, муминыз яке бубиныз гинэ будӥсь нылпилы, призывъя военнослужащийлэн пиналызлы пособие 328 манетысен 346-озь будӥз. Лыдъяса, лыдъяса но 18 манетлэсь трос уг люкаськы. Дас куинь  манет но 50 коньылы тросгес луиз алимент тыронлэсь пегасьёслэн нылпиоссылы юрттэт. Паймыса бакомыны луэ, кытысь сыӵе лыдпусъёсты басьто лыдъясь-чотасьёс.
 Со дыре ик  кулэм муртэ ватыны пособие 1169 манетлы но 87 коньылы йылэмын, вал 4899, луиз 6068, 87 манет тыр. Тазьы ик нылпи понна йылэтыны уг луы шат?
 Галина Сунцова.
   Вутэк гуртын секыт   Тросэзлы, дыр, тодмо нылпи мультфильм, кытын ву пумысен кырӟало – вутэк озьы но, тазьы но нокытчы уд кариськы. Озьы ик улонын но луэ. Тани Глаз ёросысь Пӧжы (Золотари) гуртын кык урамъёсын улӥсь калык толэзь котыр вутэк пуке. Верано созэ, та урамъёс ог километрлы кыстӥсько. 
   - Кылем арын толсуре ик (декабре) Олимпийской но Сясеговской урамъёсын ву ӧй ни вал. Гуртмы бадӟым бере, мукет урамъёсы ву понна ветлоно луэ. Я, мон огнам улӥсько, быдэс арнялы куинь фляга ву ваиськод но тырме. Собере, мынам нокыӵе пудо-животэ но ӧвӧл. Нош мукетъёсызлы секытгес йӧтэ. Тани Олимпийской урамын Зинаида Дмитриевна Золотарева улэ, солэн скалэз вань, мукетъёсыз ыж, куакеч вордо. Соослы ву кулэ ук. Валамон, котькыӵе секыт югдурысь потон амалъёс утчано. Тани мон салазкие флягаосме интыясько но ву понна мукет ураме мынӥсько, - вера Олимпийской урамын улӥсь Леонид Морозов.
 Бен, ӧвӧл вунэтоно пересьёс сярысь но. Тросэзлы уго соослы тямыстон котыр.
 Вань Пӧжы гуртын ошмессы но. Туннэ нуналлы та кык урамын улӥсьёс ошмесысь ву басьто.
 - Нош вуэз синӥз ке, ма каромы? Мунчое но пыроно ук, ярам али тол, лымы трос. Пыр лымыез шунтыса, мунчое уд пыры ук. Мисьтаськыны ву кулэ, - куректонзэс верало пӧжыос.
 Ма муген Пӧжы гуртысь кык урамъёсын улӥсьёс вутэк кылиллям, та юанэн Глаз ёрос администрациысь ЖКХ ёзэтлэн кивалтӥсезлы Иван Щепинлы вазиським.
 - Та югдурез чакласа возиськом. Ма муген ву уг лыкты, валэктон одӥг: Пӧжы гуртын улӥсьёслы сяна, ву мынэ на фермае но. Туннэ нуналлы интыысь фермерлэн 104 котыр пудоез лыдъяське. Котыр ласянь учконо ке, пудоез но вутэк уд кельты ук. Соин ик таӵе учырысь потон амалъёсты утчано луэ. Ферма дорын вань каптаж шуон. Отчы насос лэзёно. Асьтэос адӟиськоды, кыӵе куазь сылэ. Кезьыт. Толалтэ та ужез лэсьтыны уз пӧрмы, дыр. Соин ик вазиськем потэ гуртоослы: ӧжытак чидалэ на, тулыс вуиз ке, фермерлэн аслаз вуэз луоз.
 Бен, пудо-животэз вутэк кельтыны нокызьы уг луы, но калык сярысь но малпаськоно. 
 Собере верано созэ но: туннэ нуналлы ву гумыосты син улаз возись компания ӧвӧл. Выль катъя концессия амал ортчыны кулэ. Соин ик вазиськем потэ ужбергатӥсьёслы. Кужымдылы оскиськоды ке, гуртысь ву гумыосты эскертыны быгатоды шуыса, 14-тӥ тулыспалозь ёрос администрацие вазиськыны быгатӥськоды. Оло, тӥляд визьды, киосты бордын - гурт улӥсьёслэн улонзы. 
 Нина Дзюина.
 Глазов ёрос.
   Мон ачим но быгато   Пенсие потон дыры кыдёкын эшшо. Озьы ке но, мон али ик учкыны но лыдъяны быгатӥсько ини, кӧня коньдон басьто мон шутэтскыны потэм берам. Сыӵе луонлыкъёс кылдытэ Россиысь Пенсионной фонд. Алигес со выль электронной сервис усьтӥз - «Личный кабинет застрахованного лица» нимаське. 
   Тужгес но кулэ со пенсие потон вакытазы матэктӥсь муртъёслы. Та сайтэ пырыса, соос тодыны быгато пенсионной баллъёссы но стажзы сярысь. Собере, пенсионной калькуляторе нюртыса, страховой пенсилэсь быдӟалазэ но тодыны луэ ини. Калькулятор лыдъялоз выль формулая. Асьме кунын со туэ 1-тӥ январе юнматэмын вал. Пенсиез лыдъяку, адями ватсаны кулэ армиын служить карем дырзэ, нылпиен яке инвалидэн пуконъя отпусксэ. Соку баллъёс эшшо ватсаськозы на. Одӥг балл – 71 манет 41 коньы. Со гинэ ӧвӧл, татысь ик тодыны луоз, кӧня баллъёс люкаськозы тӥляд туэ ар куспын. 
 Сервисэ пырыса, адӟыны луэ: кӧня ар, толэзь но нунал тӥ ужады таяз яке сояз ужан интыосады, кӧня страховой взносъёс тырем тӥ понна уж сётӥсьты. Кытын ке ужамды пырымтэ ке, документъёс утчаса-шедьтыса, пенсие потытозяды ватсаны луоно.
 Тросэз уж сётӥсьёс ужасьёссы понна пенсионной взносъёссэс уг тыро. Озьы бере, ужасьёссылэн баллъёссы уг мыно, пенсизы но туж ӧжыт луоз. Элькунамы сыӵеос 200 сюрслэсь уно лыдъясько. Соин ик, пенситэк кылёнтэм понна, адями азьласянь со сярысь тодыны кулэ.
 «Личный кабинет застрахованного лица» сайт пыр, адями ПФР-е пенсизэ лыдъян сярысь куриськон келяны но приёме гожтӥськыны быгатэ.
  
 Мар кароно, «Личный кабинет застрахованного лица» выль сайтэ пырон понна:
 1. «Госуслуги» сайтын регистрациез ортчоно.  Со понна ивортоно луоз мобильной телефондылэсь яке электронной почтадылэсь адрессэ. 
 2. Пыроно www.pfrf.ru сайтэ.  
 Компьютерен уд ке эшъяськиське, эн сюлмаське. Вань юанъёсыныды лыктыны быгатоды Пенсионной фондэ, отын ужасьёс тӥледлы ваньзэ рос-прос валэктозы, мар кулэ – лыдъялозы, кызьы ӟечгес луоз тӥ понна – дэмлалозы.
 Елена Пономарева. 
 Глазов кар.
   «Иднакар» газеттэк мӧзмыт ик вылэм   Глазов ёросысь Трубашур гуртысь Римма Тихоновна Шибанова – огназ улӥсь песянай. Соин но, вылды, дораз пырыкумы, туж шумпотӥз: - Ой, трос аръёс ӵоже газеттэс лыдӟисько ини. Кылем арын кыкетӥезлы ӝыны арлы вунэтӥськем гожтӥськыны, малы уг ваё, шуисько. Таяз арлы но медам ик вунэты вал шуыса улӥсько ни вал, умой – асьтэос пыриды. Огназ кылемын ни ке но, тодмоосыз но эшъёсыз Римма Тихоновналэн ичи ӧвӧл. Одӥгез соос пӧлысь – артысь юртын улӥсь Надежда Николаевна Главатских. 
   Со ик ӧтиз кышномурт доры:
  – Гожтэ-гожтэ со сярысь, со веть туж ужась, медальёсыз данак, - шуиз Надежда Николаевна.
 Римма Тихоновна вордскемын 1931-тӥ арын Глазов ёросысь Котнырево гуртын. Кык аресысен со анайтэк кыле, будоно луэ сюрмумыен. 12 аресысен колхозын парсь сюдӥсьын ужа ини.
 Семьяен улонзэ но шудо уд шуы. Римма Тихоновна, ачиз но сюрмумыен будэм мурт, кык сюрпиналъёслы, картэзлэн нылпиосызлы, яратӥсь анай луыны быгатӥз. Люда но Вова атайзылэсь но золгес яратылӥзы сюрмумызэс. Будэтыса нош, пиналъёсызлэсь шудо-буро улонзэс адӟыны кылдымтэ вылэм. Нылыз но, пиез но улонысь вазь кошкизы.  
 Римма Тихоновна улытозяз пудо вордон удысын тыршемын.
 - Ыж но вордӥ, парсь но сюдӥ, берло дас аръёссэ ошпиосты будэтӥ. Кышкаса гинэ улӥсько вал, таос дорысь сӧсырмыса ик кошкод ни шуыса. Ярам, йыры быгылес ик кылиз, - тодаз вае песянай.
 Умой ужамез понна, «Ударник XI пятилетки», «Победитель соцсоревнований», «Ветеран труда» медальёсын пусъемын, солэн туспуктэмез Данъян пул вылэ инъямын вал.
 Пенсие потыса но, тэк пуконэз уг тоды кышномурт. 80 аресаз но эшшо со бакчазэ ачиз ик копа, мерттэ, утялтэ вал. Кылем гужем гинэ та уж борды ӧз кутскылы ни, юрттӥсьёс шедизы.
 Римма Тихоновна кырӟаны но, киужъёс лэсьтыны но туж быгатӥсь.
 - Тяте, Тихон Степанович Шибанов, балалайкаен но, гармошкаен но шудылӥз. Балалайкаен шудылэмзэ адӟылэме вал ик, нош войнае нуыкузы, гармошкаен шудыны ӧдъяз но юн пайми, - вера песянай.
 - Кыӵе гинэ мадьёс та уг тоды! Римма Тихоновна – гуртамы первой кырӟась вал, - ушъя кышномуртэз Надежда Николаевна.
 Пенсие потэмез бере ини, дырыз тросгес луыса, Римма Тихоновна йӧл пакетъёслэсь половикъёс керттыны дышетскем. Туж яратыса лыдӟе «Иднакармес» но.
 Нош ми, редакциын ужасьёс, данъяськиськом Римма Тихоновна кадь лыдӟиськисьёсы- нымы. Азьланяз но Тӥледлы тазалык, задор мылкыд сӥзиськом.
 Елена Пономарева. 
 Глазов ёрос.
   Мусо но дуно удмурт кылы!   Алигес редакциямы арлыдо но йыг-йыг воргорон пыриз. Тодматскимы: Аркадий Пантелеевич Дмитриев вылэм. Ачиз со Юкаменск ёросысь Верх-Уни гуртысь, трос аръёссэ ужам школаын, директор но географияя, обществознанияя, историяя дышетӥсь луыса. Но, кызьы шуиз, азьвыл дыръя гурт школаын, пе, дышетӥсь универсальной луэ вал, олокыӵе но предметэз нуоно луылэм. Берло аръёссэ Аркадий Пантелеевич кузпылэныз улыны выжизы нылзы доры Глазов городэ. Ми шумпотӥськомы: эшъёсмылэн лыдзы эшшо йылӥз. 
   Огпол пумиськыкумы, Аркадий Пантелеевич улонысьтыз куинь учыръёс сярысь мачкиз, ваньзы соос вордскем удмурт кылынымы герӟаськемын.
 Нырысетӥез учыр… - Быдэ вуэм берам, монэ армие басьтӥзы. Служить карыны кылдӥз вордскем шаерелэсь юн кыдёкын – Венгриын но Закарпатской Украинаын. Соку армие 3 арлы басьтылӥзы – озьы, 1959-1962-тӥ аръёсы палэнын ортчизы. Куинь ар ӵоже удмурт кылме ӧй но кылылы, ӧй но поттылы. 
 Демобилизация бере бертӥсько ини гуртам. Фалёнки станциысен вагонэ кышномурт нылыныз пуксиз – удмуртъёс вылӥллям. Куспазы удмурт сямен верасько, а мынам сюлэмы гадьысьтым тэтчыны дась: «Вуисько ни, вуисько ас палъёсам!». Сокем мӧзмиськем шаерелэсь но, вордскем удмурт кылылэсь но.    
 Кыкетӥез учыр… - 80-тӥ аръёсы монэ курсъёсы Нижний Новгородэ – соку эшшо Горький вал на -дышетскыны келязы. «Курсы усовершенствования директоров» шуиське вал. Улыны одӥг комнатае шедимы Ивановской, Вологодской но Костромской областьёсысь директоръёсын, мон – ньылетӥез.
 «Давай, поговори с нами по-удмуртски! - курылӥзы монэ соос. - Ты говоришь, словно поёшь, так мягко, красиво слышится!» Озьы мон огнам удмурт сямен вераськылӥ ни, мед кылзозы шуыса. 
 А соослэн вераськемзы мыным керетэм кадь, грубой потылӥз. Конечно, соослы соку мон номыр но ӧй вера ни. 
 Куинетӥез учыр…  - Толя пиелы соку 3 арес гинэ вал. Кузпалэным куспамы ӟуч сямен вераськыны кутскылӥмы ке, пие «Эн озь вераське, шӧтэм кылӥське!» шуылӥз. 
 Дасяз Елена Пономарева. 
 Туспуктэмез А. Д. Дмитриевлэн альбомысьтыз.
   Тодэ ваёнъёс сюлэмез бугырто   Глазов ёросысь Пӧжы гуртысь Николай Иванович Чупинлы март толэзе 90 арес тырмоз. Быдӟым ож аръёс солэн улоназ вунонтэм пытьызэс кельтӥзы.  Вордскемын воргорон Зуйкарын, дышетскыны ветлылӥз Почашево гуртэ. Война кутскем бере, ньыль нылпи пӧлысь кыкез фронтэ сюризы. Бадӟымез Костя братсы 1941-тӥ арын армиын службазэ нуэ вал. Гуртэ бертылыны ӧз ни кылды – кунмес тушмонлэсь утьыны келязы. Зоя сузэрзы войнае ачиз куриськиз.  
   1943-тӥ арын 18 арес тырмиз Николайлы. Но фронтэ ӧз басьтэ, малы ке шуоно мугорыныз туж пичи вал.
 Колхозын котькыӵе ужез но быдэсъяз, ӵемгес кебитын дуриськылӥз. Нош январе 1945-тӥ арын пияшлы повестка вуиз. Куинь толэзь ӵоже Еланскын ыбылӥськыны дышетӥзы, нош апреле тыложе келязы. Соку ожмаськон мынэ вал Чехословакиын. Оже бергес мыныса но, егит ожгарчи войналэсь кышкытлыксэ адӟыны вуиз. Тодаз вае одӥгзэ учырез:
 - Вазь ӵукна милемыз строен султытӥзы, но ӵаӵӵа дуре вамыштӥмы. Луд вылын узьым ӝужа ни вал, нош азьпаламы пичигес гурезь. Нюлэслы матэгес вуимы – немец кутскиз ук ыбылыны. Урдсад пуляос усьыло, нош ватсконни ӧвӧл. Кин ке ӵаӵӵае пегӟыса вуиз, нош тросэз быризы.
 Вормон сярысь ялэм бере, калык туж шумпотӥз, но гуртэ азьло пересьёсты лэзизы. Николай Иванович вордскем палъёсаз вуиз 1946-тӥ арын толшоре. Пумитазы сое гуртоосыз, ӵыжы-выжыосыз, пӧлазы Костя братэз но Зоя сузэрез. Куиньназы Чупинъёс гуртазы бертӥзы но войнаен куашкатэм хозяйствоез ӝутонэ ас кужымзэс понӥзы.
 Николай Чупин колхозын пӧртэм ужын ужаз. Кибашлы воргоронлэн зарни киосызлы котькыӵе удысын но кулэяськылӥзы.
 Адӟем карымон луиз семьяез. Кузпалэныз Антонида Николаевнаен 11 нылпи будэтӥзы. Котькудӥз аслаз быръем сюрестӥз мынӥз, ассэ улонын шедьтӥз. 
 Мыным Нинаен, куатетӥеныз, тодматскыны кылдӥз. Атаез сярысь шуэ:
 - Папмы милям золотой. Котьмарлы но киыз мынэ. Учке, кыӵе дун коркаяз. Ачиз пол но миське, вуриське но.
 - Гужем бакча мерттӥсько, - итӥське воргорон, - толалтэ лымы сузясько, пу пыртӥсько, гур эстӥсько, кужня керттӥсько – тэк улэме уг поты.
 Азьпалан – юбилей. Люкаськозы ваньмыз ӵыжы-выжыоссы. Чупинъёслэн семьязы туж шулдыръяськыны быгатэ. Сизьымез вын-сузэръёс гармошкаен шудо, ачиз кузё балалайказэ кияз кутэ.
 Та нуналэ ӟечкыланы лыктозы гуртоосыз но. Нош ветеран одно ик дӥсялоз пиджаксэ, кудӥзлэн мӧля вылаз чиляло пӧртэм орденъёсыз но медальёсыз. Тужгес но дуноез – Быдӟым ожысь II-тӥ степенё орденэз.
 Альбина Бушмакина.
 Глазов ёрос.
   Кылэз дышетоно пичиысен   Озьы лыдъя Глазовысь «Буратино» сад-яслиысь воспитатель Надежда Егоровна Феткус. Нырысьсэ со нылпиоссэ поттӥз калык азе, «Пичи Чеберайёс но Батыръёс» конкурсэ пыриськыкузы. Жюри соосты вылӥ дунъяз – Оля Белослудцева но Даниил Гаврилов вормисьёс луизы. 
   - Оля туж умой вала удмурт сямен, вераське но. Мукетъёсыз, конешно, лябесьгес, таосыз гуртазы ӟучсэ гинэ кыло. Но куке Ижысь конкурсысь грамотаен но кузьымъёсын вуимы, туж вожъяськизы. Мон но, мон но озьы сцена вылэ потасал,  шуо. Соин, мылкыдзэс лӧпкытон вылысь, удмурт кылын «Кин шуиз мяу?» сценка пуктыны ӧдъямы. Сизьым муртлы рольёс сётӥ, шумпотыса кылъёссэ дышето, валало но ни. Нырысь ӟуч сямен шудӥмы, нош удмурт кылынзэ азьло группаямы возьматомы, собере сад-яслиысьтымы мукет пиналъёс азьын выступать каромы, отӥяз палэнэ но потомы. Нылпиослэн мылкыдзы вань, нош мумы-бубыос тросэз малы со кулэ шуо вал. Пиналъёссылэн шудэмзы-вераськемзы потэ шуыса шӧдӥзы но, пумит вераны ӧз ни дӥсьтэ. Куд-огез мон но удмурт сямен валасько веть шуыны кутскизы.
 Одӥгезлы паймисько: отын ик пиналъёссэс англи кыллы мыр-мыр дышетыны туртто, нош асьсэлэсьсэ кулэ уг каро. Табере мон таӵе амал шедьтӥ - лыдъяськиськом ӟуч, англи, удмурт кылын,удмурт сямен ӟечбуръяськиськом. Емышез, пичи ке но, адске ни.
 Туэ мон малпасько усьтыны удмурт кылъя кружок. План гожтэмын, рос-прос ужаны ӧдъяло сентябрь толэзьысен. Чакламея, ӵапак та куать-сизьым мылкыдоосы бордысен кутско. Кык арскын, школае мынытозязы, марлы но солы дышозы шуыса оскисько. Ӵапак нылпиосылэн али сыӵе арессы, ку троссэ йырвизязы поно. Мынам малпамея, кыллы пичиысен дышетоно. Огез урод – мынамъёсыз школае мынӥзы ке, нокин соосын уз ни турскы, ми палан удмурт классъёс ӧвӧл.
  - Али ма вылэ пыкъяськыса ужаськоды?
 - Аслым утчаськоно луэ. Методической литература тырмыт ӧвӧл. Туж пиналъёслы яра «От Алнашей до Яра» шудон. Мылысь-кыдысь лыдӟиськыны турско. Умой соиз но: заведующиймы но, мукетъёсыз но воспитательёс юрттыны дасесь. Котькуд ужын али национально-региональной компонент луыны кулэ ук. Тани вераськимы шаертодонъя комната усьтыны. Али бен вань милям удмурт сэрегмы, но пиналъёс солы дышизы ни, выльдоно, узырмытоно сое. Собере мукет группаос но отчы ветлыны мед быгатозы.
 Егит ужасьёсмы но удмурт пала кыстӥсько ни. Музыкаен дышетӥсьмы Марина Юрьевна Мышкина но воспитатель Людмила Михайловна Ельцова ӵошен удмурт кырӟанъёсты быдэсто. Анай кыллы сӥзем нуналъёс дыръя, кылсярысь, 19-тӥ феврале Короленко нимо библиотекаын соос «Мемие» кырӟанэн калыкез шулдыртозы, Эшъяськон юртын но выступать карыло.
 Нылпиос воспитательёссылэсь удмуртсэ гажамез адӟизы ке, таиз туж умой ни.
 Галина Богданова.
 Глазов кар.
   Сюлэмы кыскиз школае, ас палъёсам   Тросаз гуртъёсын сямен ик, Палагайысь школаын но, покчи классъёсын дышетӥсьёс, пиналъёссы ичиен, кык классэн ужало. 2014-тӥ аре 1-тӥ классэ мынӥсьёс трос люкаськизы – 11 кузя. Мумы-бубыоссы куризы, со классэн гинэ ужась нимаз дышетӥсь мед пуктозы шуыса. Дышетӥсь но шедиз: ӵапак со дыре ас ёросаз берытскиз Зарина Михайловна Данилова – нырысь Яр политехникумез, собере ГГПИ-ез йылпумъям егит ӧнерчи.  
   Ачиз со Чурашурын будэмын, город улон, шуэ, уг гочаты. Ужаны мукет инты но утчаса-бырйыса улымтэ.
 – Ваньмыз ӟеч пӧрмиз, - шуэ со, ас сярысьтыз веранзэ азьланьтыса. – Одӥг гинэ сюлмаськонэ вал: маин гуртысьтым Палагае ветлоно? Но таиз но ужпум ӝог сэрттӥськиз. Машинаен ветлыны право басьтӥ, собере нош – машина но. 
  Гуртъёсысь школаосы лыктэм егит дышетӥсьёслы куинь ар ӵоже сётӥськись уксёен юрттэтэз Зарина Михайловна кык ползэ басьтэм ини, машиналы тыронлы сое кутэм на.
 Нылпиосыз 3-тӥ классэ ветло ини. Шумпотэ дышетӥсь соос понна: тодон-валан люкан мылкыдзы бадӟым, одӥгез нылашез «5»-ёслы гинэ дышетске. Ужез яра, быдэс улонэз кадь али солэн школаен герӟаськемын. Мыло-кыдо луэмзэ ужъя эшъёсыз но синйылтӥллям ини, солы оскемын воспитательной ужъя директорлэн воштӥсезлэн ужез.
 Туэ егит дышетӥсь пыриське на ёросазы ортчись «Арлэн дышетӥсез» конкурсэ. Быгатонлыкъёссэ ӝоген возьматоз открытой урокъёсаз.
  
 Юатэк ӧм кельтэ выль тодмомылэсь, кытысь меда сокем йӧспӧртэм нимыз. Мумиз-бубиз, удмурт выжыысь луисьёс, нылзылы ним утчан вакытэ мадёсъёсын книга кутӥллям – отысь Зарни ныл сярысь тодӥллям. Озьы нылзылы но ним шедем – Зарина.
 - Дышетӥсьлэсь ужзэ быръеме но тросгес потэмын мамае бордысь, - валэктэ милемлы. - Со ачиз дышетӥсьлэн ужезлы синмаськемын вылэм, нош луэм агроном. Мон пинал дыръям спортэн эшъяськылӥ, соин ик Яр политехникуме ыстӥзы, физкультурая дышетӥсь мед луо шуыса. Но озьы пӧрмиз – покчи классъёсты визьнодасе дышетски. Яр политехникумын туж но туж яралляз. Спортлэсь палэнски, но сюлэмыя вал отысь патриотической клублэн ужаз пыриськон.
  
 Школаын ужан эшшо но тунсыкогес потысал, дыр, Зарина Михайловналы, тросгес ке луысалзы ас ёзъёсыз, эшшо ке ик воргоронъёс-дышетӥсьёс. Но школа бадӟым ӧвӧл, дышетскисез та дыре 72 пинал. Вань на школаын эшшо одӥг егитэз – физкультураен дышетӥсьсы. Туж потэ: аръёс ортчыса но, мед нош пумиталом вал соосты Палагай школаысь, мед ушъяськозы вал бадӟым классъёсын но дышетскисьёссылэн вылӥ вормонъёсынызы. 
 Лариса Гурьянова.
 Юкаменск ёрос.
 Туспуктэмез авторлэн.   
   Улон сюрес вуттӥз Куреггуртэ   Куреггуртысь Ангелина Васильевна Богданова январе 70 аресъем юбилейзэ пусйиз. Яратоно дышетӥсьсы сярысь гожтыны куронэн вазиськизы дышетэм нылпиосыз. Макем бадӟым дунъет со адямилы, куке гажало, шуныт кылъёс сӥзё. 
   Ми Ангелина Васильевнаен пумиськимы гуртаз. Дораз куноын сузэрез вылэм но эшез – Елена Владимировна Биянова, кудӥзлы январе озьы ик 70 арес тырмем. Кыкназы кышноос тыршемын Куреггурт школаын.
 - Ми куинь кузя январе именикмес пусйиськомы, - шуо эшъёс, - эшшо Лидия Арсентьевна Блинова, со покчи нылпиосты дышетылӥз. Пенсие но куиньнамы огдыре кошкимы.
 - Вот, пукиськомы курекъяськыса. Милемлы сизьымдон ни, кыӵе ӝог егит дыр ортчиз. Мар милемыз вите азьпалан? Пересьмон гинэ.
 Где мои 17 лет, куда подевалися,
 То ли были, то ли нет,
 То ли потерялися, - вера Елена Владимировна. Собере эшшо но кылбуръёс лыдӟе на. Удмурт ваземмылы ӟуч вазьылэ. Ачиз Карсовайысь вылэм. Ижысь университетэз быдтэмез бере, Куреггуртын дышетэм немец кыллы.
 - Школамы национальной вал. Тросэз пиналъёс  удмурт сямен гинэ вераськылӥзы. Секыт вал мыным, мон соослы ӟуч вазьылӥсько, соос мыным удмурт. Кылэз валаны дыши.
 Туж курекъяське картэзлэн кемалась ӧвӧл улонысь кошкемезлы, кудӥныз  45 ар ӵошен улӥллям, кык ныл будэтӥллям. Кызь арлэсь кема, пе, муш вордӥмы, куатьтон муш умортомы. Огназ кышномурт сомында чечы сётӥсьёсын турскыны нокызьы но уз быгаты ни.
 Нош Ангелина Васильевналы бызьыны, ас нылпиоссэ вордыны ӧвӧл кылдэм.
 - Сыӵе улон сюресэ, вылды, - шуэ кышномурт. – Дышетэм пиналъёс уг вунэто. Туэ но вордскем нуналэным ӟечкыланы лыктылӥзы. Сяськаос кузьмазы, тани ыжгонлэсь суред ваизы. Тае Игорь Владимирович Шудеговлэн («Коротай» эштослэн кивалтӥсез) нылыз лэсьтэ.
 Мон Игорь Владимировичлэн классной руководителез вал. Юн со ответственной, исполнительной вал, ноку но гуртэ ужзэ лэсьтытэк ӧз лыктылы, спортэн эшъяськылӥз, быдэс классы спортивной вал.
 Куреггуртын ньыль класс выпустить кари, со сяна, одӥг Зотовоын но одӥг Адамын. 
 Ангелина Васильевна вордскем Тагапи гуртын, ӟуч семьяын (удмурт сямен вераськынын удмурт калык пӧлын дышем ни). Нырысетӥ классэ мынэм ас гуртаз, нош йылпумъям Карсовайысь школаез. Собере дышетскем Глазовысь пединститутын ӟуч кылъя но литературая, немец кылъя дышетӥсе.
 - Муми но солэн кыкез сузэръёсыз дышетӥсьёс вал. Соослэсь сюрессэс бырйи. Направление сётӥзы Зотовое, собере гуртэлы матэгес куриськи, инты шедиз Адаме. Нош 1975-тӥ арын муми-айи Тагапиысь Куреггуртэ улыны лыктӥзы, мон но татчы вуи.
 Ужаны кутски вуж школаын, 1981-тӥ арын выль юрт усьтӥськиз, асьмеос отчы мебель пуктылӥмы. 
 Егит дыръя улонмы юн ӟеч вал. Кыӵе но ужрадъёс ӧм ортчытъялэ – верантэм, кӧня гуртъёсы лекциосын, концертъёсын поталлямы. Одӥг пол Чудналан сцена вылэ султӥм но, полмы куашказ.
 Нош кыӵе умой ортчылӥзы «Зарницаос». Ӵаӵӵае  валэн пиналъёслы пӧзьтэм ӝук нуллылӥзы. А картошка, етӥн вылын кӧня ужамы.
 Нылпиосын мукет улосъёсы вуылӥмы. Ветлыны кылдӥз Ростов-на-Дону, Краснодон, Нижний Новгород, Брест городъёсы. 
 - Нош туннэ маин сюлэмдэс буйгатӥськоды?
 - Туж яратӥськом сяська будэтыны.
 Гужем Ангелина Васильевналэсь азбарзэ шулдырто георгинъёс, астраос, петуниос, розаос, нош Елена Владимировналэн уно гладиолусъёсыз, туж чебересь гортензиосыз. Шуэ, мынам шумпотонэ сяськаос, мушъёс но коӵышъёс – соос ньыль кузя.
 Мылкыд ке вань – клубе вамышто, школае но вуыло. Тау шуо муниципал кылдытэтын, школаын, «Коротай» эштосын ужасьёслы саклык висъямзы понна.
 Альбина Бушмакина.
 Глазов ёрос.
 Туспуктэмез авторлэн. 
   Кивалтӥсь чиньыеныз гинэ уг возьматы вылэм   Глазовысь технической колледжын куинь нуналлы кивалтон биньгозыез ас киязы кутылӥзы студентъёс.  Таӵе ужрад дышетсконниын сяме пыӵамын ни. Ог дырлы асьсэос дышетскисьёс дышетӥсь но, кивалтӥсь но карисько, нимасько соос дублёръёс. Котькудӥз азьласянь тодэ, мар бордын тыршоз. Собере йылпумъянъёс лэсьто. Кулэ-а та выллем ужрадъёс, юай егитъёслэсь. 
   Елена Шмелёва (3-тӥ курс, вуоно бухгалтер) учебно-воспитательной ужъя директорлэн воштӥсезлэн дублёрез вал:
 - Та интыын кужымез но дырез жалятэк тыршоно. Гуртэ бертыса но весь малпаськиське ужпумъёс сярысь. Студентъёс пӧртэмесь, куд-огез туж сюлмаськыто. Кин ке занятилы уг дасяськы, кинлэн ке ӵукна иземез потэ, колледже уг дырты. Котькудӥныз огкыл шедьтоно, визьнод люканы мылкыдзэ пуромытоно.
 Александр Фёдоров (3-тӥ курс, луоз лэсьтӥськон ужъёсъя мастер) эскериз административно-хозяйственной ужъёсты:
 -  Мыным уже тунсыко потӥз. Но кивалтоно луиз бадӟымъёсын, соослы чурыт куронъёс пуктон понна, нырысь ик аслэсьтым авторитетме ӧвӧл ыштоно вал.
 Алина Шудегова (2-тӥ курс, вуонояз лэсьтӥськон ужъёсъя мастер), учебно-производственной ужъёсъя директорлэн воштӥсезлэн дублёрез:
 - Ас вылам шӧдӥ, макем секыт бадӟым коллективен кивалтыны. Студентъёслэсь но, педагогъёслэсь но мылкыдзэс ӝутыны быгатоно. Ваньмыз ӧз пӧрмы. Куд-огез дышетӥсьёс сётэм ужме кылэм-адӟем но ӧз каре.
 Наталия Яговкина (4-тӥ курс, луоз инженерной тӥрлыкъя мастер), директорлэсь ужзэ быдэсъяз:
 - Мыным оскемын вал колледжлэн 2014-тӥ арын ужамезлы йылпумъянъёс лэсьтыны. Но мон йылаз-пумаз ӧй вутты, малы ке шуоно стенд бордын тырши. 
 Кивалтӥсь луэме уг поты, малы ке шуоно укыр секыт - одӥг адями вылын ваньмыз возиське, котьмар понна но директор кыл кутэ, котькудӥзлы но куронъёстэ валэктыны быгатоно.
 Ужрад умой, но ӧжытак кемагес мед кыстӥськоз вал – арня котыр. Куинь нуналскын ужез валаны гинэ кутскиське.
 Шекъёс пӧлысь студентъёс пусйизы: «дорожникъёс» ваньмаз занятиосы уг ветло; «электрикъёс» раздевалкае уг кылисько, дӥсьсэс олокытчы но кельто; куд-огез вылтуссылы, дӥськутсылы саклык уг висъяло; библиотекае выль книгаос кулэ.
 ГТК-лэн директорез Георгий Геннадьевич Жуйков:
 - Оскем ужзэс ваньмыз умой быдэстӥзы, бервылзэс тупатъяно ӧз луы. Студентъёс мукет синмын учкизы дышетӥсьёслэн ужзы но эшъёссы шоры. Куд-огезлы дышетскисьёсмылы паймиськом - визьзыя садике кылемын на кадь. Занятиосы уг ветло, кулэлыксэ уг валало. Нош дышетонъя планэ пыртэм котькудӥз но предмет марлы ке но дышетэ.
 Укмыс сю студентъёс пӧлысь дублёре витьтонэз устоез быръемын вал. Ужрад возьматӥз, ас кужымзылы осконзы ичигес шуыса. Тросэз выпускникъёсмы  азьланяз кивалтӥсьёс луо, соин ик кышкан сямлэсь куштӥськоно. Та нуналъёс ужан сюресазы нырысетӥ вамышен мед луозы. 
 Альбина Бушмакина.
 Глазов кар. 
   Кидыслэсь ӟечлыксэ эскеро   Шунды тулыс пала берытскиз гинэ, гурт ӧнерчиос бусы ужъёс сярысь сюлмасько. Ӵапак али уга кидысъёсты эскеронлэн дырыз. Кык арня талэсь азьло ик Юкаменск ёросын та ужен чупыр-чупыр турско ни вал. Удмурт Элькунъя «Россельхозцентрысь» будосъёсты утёнъя агроном Карима Нигматулловна Спиридонова (туспуктэм вылын) ӟегез но чабеез эскере: удалтонлыксэ шараян вылысь, кидысэз бумага лентаосы чурен тырыса биньылэ. Бинетэз кулэ температураен нюр интые тыре. Кӧня ке дыр ортчыса, бычырам кидыс возьматоз: кӧня процентэз потоз. Озьы ик валаны луоз, кыӵе висёнъёс бордаз лякиськемын. 
   Кема аръёс ӵоже ужам опытэзъя ӧнерчи тодэ, ёросын тросэз тысё культураос маин ке но курадӟо. Кылсярысь, выжызы сисьмыны кутске яке головня висён аля. Туала эскерем кидыссы умой, тросэз ӟеч выжыяны кулэ, нош висёнъёс одольыны быгатозы.
 Куд-ог хозяйствоос, та курадӟонлэсь палэнскон вылысь, выль сортъёс вылэ выжо ни. Кылсярысь, «Маяк» ООО-ын «Родник Прикамья» йыдыез кизьыса эскерыны чаклазы, озьы ик басьтӥзы «Свеча» чабей но «Родные просторы» йыды. «Родина» эштослы берло аръёсы кельшиз «Ирень» чабей, «Раушан» йыды но «Улов» сезьы.
 Кызьы возьматэ улон, пудо вордонэн турскись эштосъёслы тросгес кизёно луэ таӵе тысё но пуртэсо культураосты: чабей, йыды, сезьы но кӧжы. 
 Галина Сунцова.
 Юкаменск ёрос.
   Планкаез ӝутыны кулэ   2012-тӥ аре Глазов ёрос йӧл поттонын выжиз 5 сюрс лыдпусэз. Сомында кило йӧл кыскизы пудо вордӥсьёс котькуд скаллэсь. Лулысь-сюлмысь тыршыса басьтэм вормонъёссэс арысь аре юнматыны но азинтыны сюлмасько. 
   Ортчем аре ёросъя оглом кыскемын 33494 тонна йӧл, таиз арлы чаклам гожзэс эшшо ӝутӥллям – 33620 тоннаозь. Сое быдэстон пумысен чик но осконтэмез ӧвӧл, но одӥгез шугъяськытэ: кризис шуон уз-а люкеты?
 - Уз, - мур оскемзэс верало ёрос администрацилэн гурт удысъя ёзэтысьтыз ӧнерчиос. – Таӵе югдуре,  кудаз али шедемын Россия, гурт удыслы саклык эшшо бадӟымгес луыны кулэ. Уга калыкез асьме сиён-юонэн сюдоно луоз.
  Капчиятэм кредитъёс басьтонлы луонлык сётэмын, бусы ужъёсты ортчытонлы но субсидиос дыраз вуозы шуыса туж оско.
 Гурт удысын тыршисьёслэсь та мылкыдзэс но осконзэс кун зэмос юрттэтэн мед юнматоз вал – солэн емышъёсыз улонамы уно пол ӟечен шӧдскысалзы. Азинскыны малпанъёсын улӥсьёсыз ужзэс эшшо паськытатысалзы.
  
 Гурт удысъя ёзэтлэн валтӥсь зоотехникезлэн Н. Н. Дзюиналэн верамезъя, йӧлъя лыдпусъёсты будэтон потэ, нырысь ик, пудоез ӟеч сюдэм но кунян басьтэм бордысь. 2014-тӥ ар ӵоже тужгес пайдаё ужаны быгатӥллям «Родник», «Луч» но «Чура» эштосъёс. Кивалтӥсьёссы С. В. Корепанов, Д. Ю. Бабинцев, Л. М. Егорова ӧнерчиосынызы ӵош быгатыса радъяло удыссэс. Тужгес но трослы – 33 процентлы йылэтӥзы йӧлзэс «Родник» эштосысь пудо вордӥсьёс.
 2013-тӥ аре урожай ляб люкаськиз,  толэз бадӟым ыштонъёстэк ортчон понна эштосъёс комбикорм басьтоно луизы. Йӧл вылын сыӵе сиён соку ик шӧдӥськиз. Нош кылем аре ю нянь уно октӥзы, фураж но тырмыт, озьыен, комбикорм басьтонэз ӧз луы ни. Но комбикорм сием скалъёслэн, фураж вылэ выжыса, йӧлзы синыны кутскиз. Табере тӥни сыӵе югдур адӟиське тросаз хозяйствоосын.
 - «Северный», «Пригородный», «Кожильский» - таӵе бадӟым эштосъёсын но туннэ нуналлы йӧлъя лыдпусъёссы  кылем арынлэсь ӧжытгес, - валэктэ югдурез Надежда Николаевна. - Комбикорм басьтыны коньдон ӧвӧл шуо, но йӧлзы вылын эшшо трос ыштонъёс адӟо.
 Соин валче, кызьы пусъе валтӥсь зоотехник, йӧллэн люкаськемез одӥг комбикорм бордысь гинэ уг поты, бадӟым ужез котыр ласянь чакласа радъяно-нуоно.    
  
 Одӥгез туж кулэез уж – воспроизводство, кунян басьтон. 100 скаллы 82 кунян баксьтӥллям кылем аре ёросысь пудо вордӥсьёс. Солэсь азьвыл аре – сомында ик.
 - Ӧжыт ӧвӧл со, но тросгес кулэ вылэм. Ушъямон лыдпус ӧвӧл ай та, - азьланьтэ веранзэ вераськисе. Вылӥ вормонъёсозь кыстӥськон сямыз татын но шӧдӥське Надежда Николаевналэн.
 Нош ушъяса пусъе осеменаторъёслэсь тыршемзэс. Мыло-кыдо, валаса, ас ужзылы вань сюлэмзэс сётыса ужало «Пригородный» эштосысь С. И. Шмелёва но Н. Л. Нифталыева, «Родникысь» - Г. В. Перевощикова но В. Г. Зянкина, «Чураысь» - Н. Ю. Огорельцева, «Лучысь» - Т. А. Хаймина. Кунян басьтонъя та хозяйствоослэн тужгес ӟечесь йылпумъянъёссы.
 Кунян басьтэм сяна, соосты будэтон, ӟеч ветылозь вуттон ужпумез валтӥсь зоотехник  одӥгеныз туж кулэеныз ужен пусъе. Со сярысь пыр тодазы уськытэ кивалтӥсьёслы но, ӧнерчиослы но.
 Селекционной ужлэн пайдаез адӟиське: 2014-тӥ аре ортчытэм бонитировкая 7 сюрслэсь ятыр кило йӧл сёто 13,3 процентэз скалъёс, 8 сюрслэсь ятыр – 4,8 процентэз. Вань 9 сюрслэсь но трос сётӥсьёсыз – «Коммунар», «Чура», «Кожильский» эштосъёсын, оглом дас йыр сыӵеосыз.
 Н. Н. Дзюиналэн верамезъя, ёросъя котькуд скаллэсь ар ӵоже 6 сюрс кило кыскон но – быдэстымонтэм ӧвӧл. Уга куинь эштосъёсысь куатяз фермаосын собыдӟа лыдпусэ вуэмын ни. Мукетъёсыз но, ас азязы сыӵе ужпум пуктыса, сое быдэстон вылысь дэмен тыро-пыдо ужасалзы на ке, пӧрмысал одно ик. Котькуд животлэсь потенциалзэ быдэсак кутыны тыршоно-быгатоно, пусъе со. Тани кун ласянь юрттэт но шӧдскымон луиз ке, эшшо бадӟым вамыш лэсьтыны луонлык луоз.
 Пусъёмы на: йӧл поттонъя Глазов ёрос элькун радын сылэ дано интыын - 7-тӥын. Вылӥ вормонъёсозь ӝутскон вылысь ӝам-ӝам ужатэк со ӧй пӧрмысал. 
 Лариса Гурьянова.
 Глазов ёрос.
   Азинсконъёс кожазы уг лыкто   Та тол нуналъёсы гурт удысын ужасьёс рос-прос йылпумъянъёс лэсьто кылем арын ужамзылы. Вазь тулысысен кутскыса бер сӥзьылозь тыршо соос тросгес пудо сиён, ю тысь, бакча сиён дасяны. Кыӵе азинсконъёс басьтӥзы Красногорск ёросысь гурт удысын тыршисьёс 2016-тӥ арын, милемлы мачкиз  ёросысь гурт удысъя управленилэн кивалтӥсез Юрий Лукин.  
   - Ёросын гыроно-кизёно муослэн быдӟалазы 24662 гектар лыдъяське, кылем арын 7932  гектар вылын тысё но пуртэсо культураос будэтэмын вал, 16031 гектар вылын – пудо сиён.
 Котькуд гектарысь шорлыдын кутсамын 10,2 центнер ю тысь. Ваньмыз люкаськиз 5426 тонна. Гектарлы быдэ 20 центнерлэсь ятыр басьтӥзы Чупин А. Н. КФХ-ысь ужасьёс. Котькуд пудо йырлы люкамын 30,1 центнер пудо сиён. 
 Тулыс бусы ужъёслы ёросын 86% кидыс дасямын, кондиционноез – 57%. Басьтэмын вить тонна трос аръёс ӵоже будӥсь турынлэн кидысэз, 20 тонна – йыды кидыс. 
 Кун ласянь юрттэт висъямын   5 006 сюрс манет, элитной кидыс басьтон понна – 548 сюрс манет.
 - Пудо вордон удысын кыӵе мар югдур? 
 - Гурт возёсъёсын но крестьян-фермер хозяйствоосын пудо уллёлэн лыдыз 4819 йыр, соос пӧлысь  2009 – кысконо скалъёс.
 Кылем арын пудо вордон удысын ужасьёс 9147 тонна йӧл кыскизы, скаллы быдэ котыр 4654 килограмм.
 Азинсконъёс кожазы уг лыкто, хозяйствоослэн кивалтӥсьёссы бадӟым саклык висъяло  пудо выжыез умоятонлы но. Кылем арын ӟеч выжыысь 168 йыр пудо-живот басьтэмын. Бюджетысь солы 418 сюрс манет субсидия висъямын вал.  
 - Техникаез выльдыны луонлыкъёс вань-а?
 - Кылем арын узырмимы 34 выль техникаен, кык тракторен. Оглом 29,8 миллион манет быдтэмын ке вал, элькун бюджетысь берыктэмын 5 393 992 манет.
 Нош толлы техникаез пуктонъя элькун конкурсын Красногорск ёрос нырысетӥ интые потӥз. 
 - Кыӵе юрттэт сёто фермеръёс?
 - Сизьым крестьян-фермер хозяйствоос пӧлысь витез йӧл потто но арысь аре продукцизэс йылэто. Озьы ик тыршо толйись ӟег тросгес кизьыны но картошка мерттыны.
 Пичи ужбергатонлы юрттэт сётонъя Удмурт Элькунын кутэм программая «Колос» крестьян хозяйство грант утӥз. Солы быгатӥзы ферма тупатъяны.
 Чупин А. Н. крестьян-фермер хозяйствоын 200 йырлы фермазэс выльдо.
 9,6 миллион субсидиос висъямын «Елово» крестьян-фермер хозяйстволы но «Заря» эштослы гидъёсты тупатъянлы, «Прохоровское» хозяйстволы выль гид пуктонлы.
 Алевтина Сизова.
 Красногорск ёрос.
   Нырысетӥ радын – адямиосты кышкытлыклэсь утён   Пудо-животъёслэн висёнъёсынызы нюръяськонъя Глазовысь но Глазов ёросысь ветеринарной службаын ужасьёс кылем арын тыршемзылы йылпумъянъёс лэсьтӥзы. Солы ик сӥземын вал 3-тӥ тулыспалэ ортчем кенешсы. Кыӵе-мар ортчиз арзы, со сярысь вераськиськом кивалтӥсен Татьяна Сергеевна Пасынковаен.  
   
 - Кӧня кузя ужаськоды та удысын?
 - Пудо-животлэн висёнъёсынызы нюръяськонъя станциын ужа 59 адями, соос пӧлын 31 ветврачъёс но 8 ветфельдшеръёс. 
 - Мар луэ валтӥсен ужады? 
 - Трос аръёс ӵоже ини ми тыро-пыдо быдэстӥськомы государствоен пуктэм ужпумъёсты. Соос радын нырысь ик – пудо висёнъёс ласянь но, сиён-юон пумысен но калыкез кышкытлыклэсь утён. 2016-тӥ арын урмон висёнэн йырин кышкыт югдур кылдылӥз ке но, котькуд учырын дырыз дыръя ужрадъёс ортчытъямын вал.
 Син уламы ми возёно луиськомы 14 гурт возёсъёсты, 11 крестьян-фермер хозяйствоосты, тылобурдо вордон фабрикаез (тылобурдолэн лыдыз 2 миллион пала луэ), комбикорм поттӥсь заводэз, йӧллэсь сиён-юон поттӥсь заводэз, 3 убойной пунктъёсты, сӥльлэсь продукция поттонъя 12 цехъёсты, 1 рынокез, 3 оптово-розничной складъёсты, 35 скотомогильникъёсты.
 Таза сюро пудолэн лыдыз, огъя валысь, 15112 йыр чотаське, соос пӧлын  6019 – кысконо скалъёс. Пудолэн лыдызъя но, йӧл поттонъя но Глазов ёрос элькунын азьмынӥсь радъёсын сылэ. Отын вань пудо эмъян удысын ужасьёслэн но тыршемзы.         
 - Татьяна Сергеевна, урмон ласянь кыӵе лыдпусъёс?
 -  2016-тӥ арын элькунамы 116 учыр урмонэн висён шараямын вал. Глазов ёросын – 6 учыр. Со сэрен бадӟым изъян адӟизы Гулеково, Урак, Куреггурт, Адам (татын 2 учыр чотамын) поселениос. Одӥг учыр озьы ик шараямын Глазовын. Гуртъёсы но, каре но вутскылӥллям ӟичыос. Урмонлэсь вӧлмытонзэ дугдытон понна, быдэс территориын ялэмын луэ карантин. Вераны кулэ на: 2015-тӥ арын Удмуртияя шараямын вал 125 учыр.    
 Урмон пумит вакцинировать каремын 8389 пуныос но коӵышъёс. Вазьва арын 6792 гинэ вал. Озьыен, адямиос но валало ини, кыӵе бадӟым кышкытлык кылдытэ та висён. Вакцина пуктэмлы уг пумитъясько, асьсэос пудо-животсэс ваё.
 Со сяна, «Рабивак» вакцина тырыса кельтӥськом пӧйшуръёслы но – огъя валысь, 13925 доза.
 Городын 294 калгись пуныос кутэмын вал, Глазов ёросын – 76 йыр. Но та ужез азинтоно луоз, администрациос солы коньдон висъяны кулэ.          
 - Урмон гинэ-а бадӟым кышкытлык кылдытэ адямиос но пудо понна?  
 - 2007-тӥ арысен секыт югдур кылдэмын африканской чума ласянь. Ветеринарной службаын ужасьёс классической чума пумит 805 парсьёсты вакцинировать каризы, эшшо 269-сэ – рожа пумит.  
 Калык пӧлын валэктон ужъёс нуиськомы. Кылсярысь, кылем арын Октябрьский посёлокын африканской чумаен нюръяськонъя дышетонъёс радъямын вал.  Ужрад элькун радын ортчиз.
 Кышкытлык кылдыто лентоспироз, сальмонеллёз, ринотрахеит, колибактериоз, лишай но трос мукет висёнъёс. Соин ик таос пумит но пудоосты вакцинировать кариськом.
 - Нош сибирской язва?
 - Та висён пумит одно ик вакцинация ортче. Кылем арын вакцина пуктэмын вал 18 380 йыр таза сюро пудоослы но эшшо 202 валъёслы.
 Глазов ёросын талы тужгес бадӟым саклык висъяськомы, уго сибиреязвенной ватосъёсмы 4 пумо лыдъясько. Интыяськемын соос Заболотное, Омутница, Качкашур но Октябрьский гуртъёс вӧзын. 
 - Татьяна Сергеевна, нош лейкозэн кыӵе-мар югдур?
 - 14 гурт возёсъёс пӧлын - 12-ез «тазаесь» ини, отын лейкоз ӧвӧл. Бадӟым саклык та висёнэн нюръяськонлы висъяло «Парзинский» СПК-ын. Кылем ар ӵоже та хозяйство 44 йыр пудозэ быдтоно луиз, туннэ понна вирус нуллӥсь пудоос шараямтэ.    
 Верано на: пудо-животэз эскерыса возиськом туберкулёзлэсь, бруцеллёзлэсь но мукет висёнъёслэсь. Кылсярысь, туберкулёзлы эскеремын 24258 йыр, положительной результатсы луиз 42-езлэн («Кожильский» – 30 йыр, «Коммунар» -1, «Парзинский» - 9, но Лекомцевлэн КФХ-яз – 2 йыр). 24 пудоез вандыса эскеремын вал, басьтэм анализъёс туберкулёззэс ӧз возьматэ ини.  
 - Эскериськоды-а Тӥ муш возись хозяйствоосты? 
 - Бен. Глазов ёросын 102 пасека чотаське, 865 муш семьяос лыдъясько. Соослы паспортизация ортчытӥськом, эскеронъёс нуиськом. Кылем арын Куреггурт поселениын 1 учыр акарапидоз висён шараямын вал.  
 - Кыӵе ужпумъёс эшшо сюлмаськыто на ветеринарной службаын ужасьёсты? 
 - Трос ма но со. Кылсярысь, пудо-животлэн кулэмзы (падёж). Кылем арын 328 пудо кулӥз. Со одно ик кӧтпуш яке шокан органъёслэн висеменызы герӟаськемын.  90 процентаз янгыш луо адямиос – я мыдлань сюдӥськомы, я куронъёсты тӥяса возиськомы. Кылем арын тросэн кулылӥзы «Чура» огазеяськонын (86 йыр), «Кожильский» СПК-ын (66 йыр). Та ласянь ужзы умой пуктэмын «Пригородный» хозяйствоын – ар куспын 3 йыр гинэ кулӥз.
 Мукетыз ужпум герӟаськемын уллёез йылэтонэн (воспроизводство). Нош кыӵе воспроизводство сярысь вераськон луоз, кунняно скалъёсмы сыӵе висисесь ке? 7455 скалъёс куннязы ке, соос пӧлысь 3254-ез висисесь. Мугез озьы ик – пудоез шонертэм сюдон но возён. 
 Эшшо одӥгез ужпум сярысь верам потэ на: кылем арын кык учыр финноз но эхинококкоз чотамын вал. Шараяськиз ни со мясоперерабатывающий цехын. Финнозэн висись пудо ваемын Киров улосысь Леваны гуртысь но Глазов ёросысь «Чиргино» СПК-ысь. Эхинококкоз – «Коммунар» СПК-ысь, «Пригородный» эштосысь но Яр ёросысь Усть-Лекма гуртысь. Ветеринарной службаын ужасьёслэн сак луэмзылы луыса, вуз каронэ лэзьымтэ 91 тонна ярантэм сӥль. 
 - Тау Тӥледлы, Татьяна Сергеевна, ваньзэ рос-прос валэктэмды понна.
 Елена Пономарева.
 Глазов ёрос.
  
 

   Пичи ке но, дуно праздник   Вить ар тупаса, одӥг семья кадь уло Слудкаысь пересьёслэн юртазы мӧйыос. Ёросысь но палэнысь лыктэм бабушъёс но дедушъёс понна Слудка пичи родиназы луиз ни. Та чебер юртэз усьтӥзы 2010-тӥ арысь 30-тӥ январе. Солы луыса, улӥсьёс 5 ар юбилейзэс пусйизы. Куное лыктӥллям бӧлякъёссы, сыӵе ик юртъёсын улӥсьёс - Золотариысь, Трубашурысь. 
   Люкаськемъёсты ӟечкыланы вуиллям Глазов ёросысь калыклы юрттэт сётонъя «КЦСОН» ужъюртын, «Верхнебогатырской» муниципал кылдытэтын ужасьёс. Интыысь администрациен кивалтӥсь Н. Р. Вагина туж шуныт кылъёс вераз, нош Культурая юртын тыршисьёс концерт возьматӥзы. Нокин но буш киын ӧвӧл лыктэм. Слудкаысь «Прелестница» клубысь нылкышноос туж шуныт небыт носкиос керттӥллям. Юри со понна «Добрые руки» акция но радъяллям. Соослэн быгатӥсь киосынызы быдэстэм пыдйылъёслы пересьёс туж шумпотӥзы.
 Пичи гинэ кадь юбилей, нош кӧня шунытсэ со кузьмаз арлыдоослы. Кемалы тодазы кылёз та праздник.
 Тау каро Арлыдоос шумпото татчы шедемзылы. Тани мар верало та пумысен.
 Рудольф Серафимович Булдаков (вордскемын 1939-тӥ арын).
 - Мон улӥ Нижний Колевайын. Гуртмы воксё быре ини - улӥсез ичи. Коркае куашкан калэ вуэмын вал: сэрегъёсыз сисьмемын, кытӥ-отӥ пасяськемын. Толалтэ пол вылам ву кынмылӥз, кӧлыны кезьыт луылӥз. Ву понна нюкысь ошмесэ, 200 метр кеме, ветлылӥ. Толалтэ - кеч сюрес кузя.
 Пересьёслы нимысьтыз корка лэсьто шуыса, тодӥ «Мой город» газетысь. Улон инты сётон пумысен ёрос администрацие куриськон гожтӥ. Шукырмыт квартирае шеди – югыт, шуныт, бадӟым. Шумпотӥсько татын улэмелы. Котькудӥзлэн аслаз квартираез, ог-огмылы ум люкетӥське.
 Тау карисько элькунысь но ёросысь кивалтӥсьёслы. Секыт аръёсы быгатӥзы таӵе юрт усьтыны. Таӵе ӵектонэ вань вылӥ кивалтӥсьёслы: Люмысь собыдӟа школа тырттэм улэ, мед отчы но таӵе ик пансионат усьтысалзы. Милям юртмылы вить ар тырмиз. Дорамы лачак куноос лыктылӥзы. Кӧня ӟечкыланъёс, кузьымъёс вал. Ваньмызлы тау. Нимысьтыз тау кареме потэ концерт понна.
 Екатерина Васильевна Ассылова (вордскемын 1928-тӥ арын).
 - Мон Дондыкарын аслам коркам улӥ. Юн урод ни со вал, выжоно луи кенэ доры. Ӧм тупалэ.
 Сюлмо адямиос ӵектӥзы пересьёслэн юртазы куриськыны. 2013-тӥ арысь 16-тӥ августэ татчы вуи. Юн шумпотӥсько югыт квартираелы: пӧсь но кезьыт ву – коркан, педло потанэз ӧвӧл, нокин уг куареты, уг ымйы. Ужасьёс юрттыны котьку дась. Лыктыкум ик монэ туж умой пумитазы. Бадӟым тау ваньмызлы, кин сюлмаське мон кадь огназы улӥсьёс сярысь.
 Дасяз Г. Сунцова.
 Глазов ёрос.
   Нырысетӥез кивалтӥсь   Глазов ёросысь 11 муниципал кылдытэтъёс пӧлысь огез «Урак» поселение луэ.  Урак сельсовет кылдэмын 1929-тӥ арын. Миым солы 85 ар тырмиз. Азьвыл та сельсовет пыре вылэм Ягошурысь волисполкоме, 1930-тӥ аръёсы ини со пыртэмын Глазовысь райисполкомлэн радаз. Кылдэмез бере, Урак сельсоветын 7 гурт вал: Ураково, Главатских, Тотош, Мушкашур, Гондырево, Озегвай но Крестово. Туннэ понна та гуртъёс пӧлысь кылемын на кыкез – Ураково но Озегвай гинэ, соосыз - быремын. Аръёс ортчемъя, сельсоветлэн территориез ялан воштӥськылӥз. Али отчы 10 гурт пыре, тужгес бадӟымъёсыз Кочишево но Пусошур. 
   Сельсоветлэн нырысетӥез кивалтӥсез вал Озегвайысь Егор Хирсантович Жуйков. Улонэз-адӟонэз солэн секытлэсь но секыт вылэм.
 Война аръёсы со кивалтылэм Озегвай колхозэн. Соку татын 90 хозяйство пала чотаське вал, улылӥзы бадӟым семьяосын, трос нылпиосын. Воргоронъёс фронтэ кошкизы, нош кин кылемез сютэм но кынмыса улылӥзы. Ваньмыз, мар поттӥське но будэтӥське колхозын, келяллязы фронтэ.
 Огпол, ю утялтон вакытэ, колхозникъёс, тысен мешокъёссэс вал уробоосы тырыса, Глазове нуизы. Ваем юзэс ӧз кутэ – кот но кисьмамтэ шуизы. Соку Егор Хирсантович тысез гуртоослы люкылӥз, няньлэсь шӧмзэ коть тодазы мед ваёзы шуыса. Та сярысь кин ке карысь кивалтӥсьёслы ивортэ. Жуйковез, калыклэн тушмонэз шуыса, Глазовысь колоние пытсало.
 Отын 8 толэзь ӵоже курадӟе воргорон. Кышноез, скалзэ вузаса, картэзлы передачаос нуллэ. Но Егор Хирсантовичлы кышноезлэсь келямзэ одӥг пол но ӧз вуттэ.
 Та вакытэ тюрьмаын дизентерия вӧлске. 43 мурт висьыны усе. Тужгес лябомемъёссэ - куинь муртэз - кезьыт коридоре аналто. Соос пӧлын вылэм Егор Хирсантович но. Берпуметӥ минутъёсыз сярысь семьялы ивортӥз ини ӵыжы-выжы кышномуртсы, со озьы ик тюрьмае пытсамын вылэм. Синъёссэ пыраклы кынён азяз, Егор Хирсантович шуэм на: «Уг ни шӧдӥськы киысьтым чиньыосме но, пыдчиньыосме но. Кулонэ вуиз, лэся».
 Апрель толэзь вал соку. Кулэмъёслэсь дӥсьёссэс кылизы но куиньназэс ик огазе, вуэн тырмем шайгуэ согизы.
 Нылпиосыз тодо вал, кытчы ватэмын атайзы, шайгузэ соос эскерыса но утялтыса  возьылӥзы.  Ньыль кузя вал соос. Самой бадӟымез, Зоя,  17 аресаз атайтэк кылиз.
 Пиналъёсыз пӧлысь кин улэп на, тодмо ӧвӧл.
 Е. Х. Жуйков сярысь материалэз, бадӟымез нылыныз Зоя Егоровнаен (туспуктэм вылын куинетӥез - паллянысен буре) 2009-тӥ арын пумиськылыса, люказ Пусошурысь лыдӟисьмы Светлана Васильевна Пономарева.
   Мыло-кыдо адями котькытчы но вутске   Одӥг аре «Куреггурт» муниципал кылдытэтын лымы фигураос лэсьтонъя вожвылъяськон ялӥзы. Соку гуртысь ульчаос туссэс ик воштӥзы. Тросэз азбаръёссэс чебермазы лымылэсь лэсьтэм выжыкылъёсысь геройёсын, пӧйшуръёсын. Умой ужрад сяме пыӵаз. Куреггуртысь, Коротайысь адӟод лымылэсь лэсьтэм яркыт атасъёсты но мукет фигураосты.  
   Соку конкурсэ пыриськиз Шудеговъёслэн семьязы но. Вормисьёс радэ ӧз шеде, но со дырысен котькуд толалтэ корка азьпалазы пӧртэм фигураос кылдо. Туэ ульчаетӥ ортчись калыкез паймыто Тол Бабай, Лымы ныл, песянай но Атас.
 Ужрадлэн кичӧлтӥсез луэ Шудеговъёслэн Лена нылзы, кудӥзлы Игорь папез юрттэ.
 - Нырысь лымы люке люкаськом, собере фигураос лэсьтӥськом но буяськом, - мачке Лена. – Ужаськомы ӝытъёсы но шутэтскон нуналъёсы.
 - Кызьы дырды окме?
 - Шедьтӥськомы.
 Лена дышетске Куреггурт школаын, 9-тӥ классын. Дышетсконлы трос саклык висъя - туэ солы экзамен сётоно. Со сяна, вуэ на волейболэн, баскетболэн шудыны, куасэн нискыланы, пӧртэм киужъёсын вырыны. Бабушезлэн но со нырысетӥ юрттӥсез.
 Альбина Бушмакина.
 Глазов ёрос.
 Туспуктэмез авторлэн.
   Гектаръёс витё   Нырысетӥ февральысен кунамы «Дальневосточный гектар» программа ужаны кутскиз. Программалы кутскон сётэмын 1-тӥ июне 2016-тӥ арын. Нырысь-валысь отчы пыриськизы Дальний Востокын улӥсьёс гинэ. 
   Солы луыса, Россилэн котькуд кунмуртэз (гражданин) Дальний Востокын дун тырытэк одӥг гектар музъем басьтыны быгатэ. Одӥг адямилы – одӥг гектар, пичи пиналлы гинэ но. Бадӟымгес ке участок кулэ, луэ огазеяськыны но кооператив кылдытыны.
 Мылкыд карисьёс курон гожтыны но участок бырйыны быгато интернет пыр «НаДальнийВосток.РФ» информационной системае пырыса яке МФЦ-е вазиськоно.  Музъем сётӥське 5 арлы (нош ӵаӵӵа дас арлы). Вить ар ортчыса, сое 49 арлы арендае яке пыраклы аслыд басьтыны луоз. Нош вить ар ӵоже участок буш улӥз ке, кузё сое ыштоз.  
 Участокын луоз корка пуктыны, сяська мерттыны но гань-гань улыны. Яке ас уждэ усьтыны. Гектарез уже кутонъя вань ни куамын котыр ӵектосъёс. Соосын тодматскыны луоз «НаДальнийВосток.РФ» сайтын. Проектъёс туж пӧртэмесь: 100 сюрс манетысен 30 миллионозь. Соос пӧлын тепличной хозяйство, автомойка, лесопилка, фермер хозяйство, туризмъя маршрут усьтон но трос мукет.
 Кивалтӥсьёслэн верамзыя, ужбергатонэн вырыны но ипотекая кредит басьтыны нырысь-валысь льготаос луозы. Озьы ик кун ласянь юрттэт чакламын кооперативъёслы, кудъёсаз 20-лэсь ятыр адями огазеяськемын, электричествоен но инфраструктура кылдытонэн. Со сяна, уксё висъяськоз Дальний Востоке мынонлы но.   
 Президентлэн куремезъя, участокез уг яра сётыны тайгаын. Музъем висъяськоз гуртлэсь дас иськеме, отын 50 000 улӥсез ке, кызь иськеме, гуртын 300 000 улӥсез ке.  
 Кин ке гектар басьтон сярысь малпаське ни, нош кин ке воксё уг оскы, программае пыриськон улӥсьёслэн улоназы умой пала воштӥськонъёс ваёз шуыса.
 «Вить ар ортчыса, музъем кузёлэн ваньбурез луоз ни, со китаецъёслы вузалоз но, озьыен быдэс Дальний Востокез китаецъёс басьтозы», - шуэ одӥгез тодмое. Но солэсь кышканэз ӧвӧл. Катъя, иностранной гражданъёслы участокез уз луы вузаны но, кузьманы но.  
 Вань-а программае пыриськыны мылкыд карисьёс, юалляськи Глазовын но Балезино ёросъёсын улӥсьёслэсь. Ваньзы одӥг малпанзэс веразы. Буш музъемъёс, куштэм гуртъёс асьме шаерамы но трос, ма карыны сокеме мынод. Гуртъёсты улӟытыны, музъемез ужаны мылкыд карисьёс трос, но музъем кесэг басьтон понна аукцион пыр ортчоно, коньдон тыроно. Аслам улӥсьёсмылы но дунтэк висъясалзы ке, лудъёсты писпу ӧй басьтысал. 
 Альбина Бушмакина.
   Инкуазь дэлетсэ сётэ   Туала тол паймытэ ини – кобыен омыръяса ик лымызэ сётэ. Выль вылысь выль мамыкъёс инмысь лобо. Котырак тӧдь-тӧдь, бусыын но нюлэскын гинэ ӧвӧл, карын но югытлэсь син мальдэ. Кӧня ке нунал талэсь азьло Саратов улосвылын ӵужпыръем лымы усем, пе. Ма, тамаша, сыӵезэ адӟем уг поты, лымы со котьку дун, чылкыт но юг-юг медло. Тодосчиос валэкто: Сахараысь луо циклон лымыез бугыртэм, номыр кышкытэз ӧвӧл. Сыӵе учыръёс Крым палан но кемдыло, пе. Асьме доры таӵеез уз вуы, дыр. 
   Кинлы ке шумпотон, кинлы ке… Трос лымылы шумпото музъем ужасьёс, пиналъёс, куасэн бызьылыны яратӥсьёс. Тодметъя, нырысетӥосыз понна туэ бадӟым урожай луыны кулэ, озьыен, гуртоос тау гинэ каро Инмарлы. Нылпиослы мур, быг-быг лымыын погылляськон, шудон гинэ кулэ,  нош куасэн эшъяськисьёслэсь сюлэмзэс вольыт сюресъёс, лымыё ӝужыт гурезьёс гань-гань каро.  
 Инмысь «узырлык» шоры мукет сяменгес  учко коммунальщикъёс, машинаен ветлӥсьёс, МЧС. Таосызлэн шумпотонэн йырин ӧвӧл – сюресъёсты сузяно, транспортэз лымы улысь поттылоно, секыт учыре шедемъёслы юрттоно. Тани, Ижын олокӧня нунал ни (ивортэ радио но телевидение) 100-лэсь ятыр спецтехника лымыен нюръяське. Озьы но карысь ульчаос чылкытэнызы ушъяськыны уг быгато. Та муген я отын, я татын авариос, пробкаос кылдо.
 Со ласянь Глазовын бадӟым ульчаосын транспорт уг курадӟы. Нош азбаръёсын лымы люкъёс трос шугъяськонъёс ваё. Одӥг ласянь, оло, ӟеч но: тросгес адямиос пыдын ветлозы, тазагес луозы. Ато тумошо югдур луэ – 50 метр кеме магазинэ машинае пуксьыса мыно: котырысь омырез кырсёмыто, пыдын ветлӥсьёсты шуге-леке вутто, машина букосэ уг пыры ук – адямилы ик кожоно луэ.
 
 Нокин но палэнэ кыльымтэ Бускельёсмы но лымы улэ пачкамын. Татарстанын ньыль нунал дугдылытэк жобаськем. Казаньысь куд-ог школаосты, сад-яслиосты пытсаллям. Транспортлэн мынэмез-ветлэмез уг луы, вылаз эшшо машинаосты букосысь копаса поттыло. Вань службаос нюлатозязы тыршоно луизы.
 Мукет регионъёсын но югдур сыӵегес ик. Яраз, лэся, циклонъёслы Россиын кузёяськыны, я уйпалась, я лымшор палась, я шунды пуксён яке ӝужан палась лымызэ вуттэ. Кытын-отын огдыре метр но ӝыны ӝужда усе.
 Та пумысен пинал дыр тодэ лыктэ. Толлы быдэ лачак лымы пельтылӥз. Ӝужыт кенеръёс но быдэсак согиськылӥ- зы, гид липетозь ик букос люкаськылӥз. Шумпотӥськом вал, липет йылэ курадӟы- тэк ик тубыны луэ шуыса. Ну, нискылтыса тэтчалляськиз! Нош сюресъёсты сузаллязы ке, урдсаз мар ӝужда лымы люкаськылӥз – тракторлэн липетэз гинэ адскылӥз на.
 Галина Сунцова.
   Ӟеч ужъёс эшшо чебер каро   Ар кутске гинэ кадь – пумыз но пумен вуэ гинэ, туала улонамы дырлэн ортчемез уката но шӧдыса вуонтэм луиз. Выль арлэн матэктэмез сярысь туж мыло-кыдо вераны кутско вузкаронниос, кудӥз шуркынмон толэзе ик дугдылытэк тодэ уськытыны турско. Но, сямы-а мар-а сыӵеен, ваньмыз со нокытчыам но уг йӧты. Сюлэмы нёркак луэ чылкак мукет учырен.  
   Выль арлэн матэктэмез сярысь ивортӥсен берло аръёссэ луиз тани кыӵе тодмет. Вуэ толсур толэзь. Котьку сямен, ӵукнаосы уж дурам мынӥсько Драгунов ураметӥ электросети палась. Та сюрес вылтӥ ик ӝыт гуртам бертӥсько – номыриз сокем воштӥськемез ӧвӧл кадь. Нош ӵуказеяз отӥ ик лыктыку учкиськод но - ӧжыт палэнын, 75-тӥ номеро коркалэн азбараз кожоннын, калыкез паймытыса сылэ ни лымылэсь Тол Бабай. Тӥни сое адӟисько ке, сюлэмы бугырске, одӥг ласянь тырме шумпотонэн – Выль ар праздник матэктэ, мукет ласянь ӧжыт ӝоже но усе – нош ик ар ортчиз ук шуыса. 
 Табере отӥ ортчыку, йыр ачиз берытске ни Тол Бабай пала. Тодӥськом ни – со огназ уз сылы. Матысь дыре котыраз нунал бӧрсьы нунал выльёсыз лымы мунёос люкасько. Одӥгаз аре та лымы выжыкыллэсь кузёзэ шедьтыны малпамы. Артысь коркан улӥсь воргорон со вылэм. Удмурт адями, валамон ни, ас сярысьтыз трос уг вера, ярам, нимзэ коть ӧз ваты. Пумиськыкумы, ӟечбуръяськытэк ум кельтӥське, нош мон ас поннам гажаса учкисько Толя шоры.
 Туэез но Выль ар Толялэн лымылэсь киужъёсызтэк ӧз ортчы. Пусйысал на: туэ со рекорд возьматӥз – Тол Бабай но Лымы ныл борды интыяськизы арлэн пусэз кеч така, чеберъям кыз, така, нош кызьпу вӧзын сылэ эксейлэн тронэзлы укшась пукон. Одӥг пол адӟи: школаысь бертӥсь пиналъёс отчы люкаськиллям но шумпотыса-синмаськыса сыло. Одӥгез пияш пукон вылэ каръяськем, мыняса пуке.
 Алигес урамын Анатолиен пумиськи.
 - Эшшо мар ке лэсьтэмды потэ на-а? – юасько. – Интыез но бен ӧвӧл ни ук.
 - Мылкыд кулэ, - пумитам вазиз тодмое.
 Бен, таӵе ужъёслы, нырысь ик, мылкыд медло. Сотэк уд но кутскы, уд но пӧрмыты, инты шедёз ке но, вылды. Нош со мылкыд вордске, малпасько, лулчеберетэ кыстӥськись но сюлмо адямилэн пушказ.
 Малпано ке, котькудӥз но адями, Толя сямен, мар ке но ӟечсэ лэсьтысал ке: уксё понна но ӧвӧл, косэмъя но ӧвӧл, аслыз отысь табыш поттон понна но ӧвӧл, озьы гинэ – лул-сюлэмыз куремъя, улонмы трослы мукет луысал, дыр. Чебергес, сайкытгес, лякытгес. Ачиз адями трослы синмаськымонгес луысал.
 Лариса Гурьянова.
 Глазов кар.
   Дыр вуиз лыдӟиськыны    Январе Антон Чеховлэсь 155 арес тырмонзэ пусйимы. Ӟуч писательёс пӧлысь со дуннеын одӥгез тужгес но тодмоез. 900 котыр веросъёс, очеркъёс, пьесаос гожтӥз, произведениосыз 100 кылэ берыктэмын. Чеховлэн творчествоезлы сӥзьыса, Красногорск черкогуртысь библиотекаын «Время читать Чехова» (6+) адӟытон радъямын.
   Ӟечкыланъёс ваньмыз басьтозы    Быдӟым Ожысь ветеранъёс чиньыен лыдъямон кылемын ни. Юкаменск ёросын 9 адями гинэ вань на. Тани одӥгез соос пӧлысь, Александр Сысоев, 96 арессэ пусйиз. Праздникез со туж вите. Но Вормон дырысен 70 ар тырмонлы сӥзем ужрадъёсы тросэз мыныны уз ни быгатэ. Соосты ӟечкыланы доразы вуылозы.
   Сётэм кылзэ быдэстэ    Балезино ёросэ Люке вуылӥз Кун Кенешлэн депутатэз Алексей Санников. Троссэ калыклэсь куронъёссэ со быдэстӥз ни. Школаысь дышетӥсьёс куризы вал спортъя площадка лэсьтыны, нош культурая юртэ тренажерной зал висъяны. Али отчы спортъя тӥрлык ваемын ни, теннисэн шудонъя ӝӧк пуктэмын. Депутат кыл сётӥз на 150 килограммъем штанга вайыны. Нош нылпи садлы кузьмаз мисьтаськон машина.
   Вожвылъяськозы крезьгурчиос    Быдэс элькунысь пинал крезьгурчиос люкаськозы Глазове. 14-15-тӥ феврале «Глазовчанка» - ын ортчоз «Юный концертмейстер – юный иллюстратор» (0+) конкурс. Иллюстраторъёс возьматозы кырӟаны быгатэмзэс, скрипкаен, виолончелен, саксофонэн, флейтаен, балалайкаен но домраен шудэмзэс.
 Куноос вуозы Ижысь, Воткинскысь, Можгаысь, Сарапулысь, Балезиноысь, Играысь, Кезысь, Сигаевоысь, Сюмсиысь, Уваысь, Ярысь но мукет ёросъёсысь.
   Улӥсьёслэн лыдзы йылӥз    Кылем арын элькунамы трослы йылӥз улӥсьёслэн лыдзы. 2014-тӥ арын Удмуртиын 22326 нылпи вордскиз, вазьвала арен ӵошатыса, 244 муртлы тросгес. Сыӵе лыдпус кызь арскын нырысьсэ пусъемын. Тужгес но трос нуныос вордскизы Ижкарын - 10459 адями, 2013-тӥ арлэсь 261 муртлы уногес.
   Кыскон суретъёс улонэз нуо    Россиысь кивалтэт «Спайс» нимо кыскон суретъёсты вӧлмытонэз алӥз. Со туэ 700 муртлэн тазалыкезлы изъян ваиз ни, кулӥз 40-лэсь ятыр адями. Наркотикез вӧлмытонэн нюръяськонъя службаысь ӧнерчиослэн ивортэмзыя, спайсъёсын герӟаськем югдур сюлмаськытэ. Миым 370 адями наркотикъёсын вузкарем, возем понна кылкутон улэ кыскемын. Ӝыныез котыр пытсэт сьӧры келямын.
   Пельняньлы сӥзьыса    Игра ёросысь Годекшур гуртын пельняньлы сӥзем ужрад ортчиз. Люкаськем куноосты пельняньлы тупась пыжиськемъёсын утялтӥзы. Озьы ик радъямын вал пӧраськонъя пӧртэм конкурсъёс. Дасям сиёнэз котькуд лыктэм куно шӧмтыны быгатӥз. Ужрадэз ортчытыты Игра ёрос быръемын вал, малы ке шуоно куинетӥ арзэ ини отын ужа туризмъя «В поисках Пельняня, или Китайский след» нимо маршрут.
   Будозы тыпыос    Красногорск Дёбыос бадӟым саклык висъяло гуртсэс чебер каронлы. «Чистый берег» акцие пыриськыса, тымет котырзэс чылкытатӥзы, нош «Моя республика» акция дыръя Зотовое сюрес валлин но автобус дугдылонни дортӥ писпуос мерттӥзы. Туэ но та уж азинтэмын луоз. Быдӟым Вормонлы аллея кылдытозы. Тыпы но кедр писпуослэсь росодазэс басьтон сярысь вераськемын ини.
   Трос йӧл понна ватсэтъёс кулэ    Туэ Юкаменск ёросысь хозяйствоосын фуражзы тырмымон дасямын. Ӧжытгес луоз «Восходын» но «Ежевский» эштосын. Ӧй тырмысал «Урнякын» но - татын ёрослэн палэнысьтыз басьтыны луонлык шедьтӥзы. Озьы ке но, фураж пызь вылын гинэ кыдёке уд кошкы. Соин хозяйствоос премиксъёс басьтыны тыршо. Нош «Родинаын», «Курканын» но «Маякын» кормоцехъёссы ужало, сыӵеос ваньмаз эштосъёсы кулэ вылэм.
   Ужад - шутэтскы    Декабре но январе Балезино ёросысь 30 мурт элькунысь санаторийёсын шутэтскизы. Тросэз со понна копейка но ӧз тыре. Сыӵе луонлыкъёс кылдыто сельхозпредприятиос, коллективной огкылазы озьы юнматэмын ке. Юрттэт сётэ профком но. Вераны кулэ, санаторийёсын эмъяськыны ветлӥзы ини «Восход», «Колос», «Кестымский», «БСИС», «Сергинский», «Колхоз им. Мичурина» эштосъёсысь ужасьёс, ӵапак та огазеяськонъёсын профкомъёссы вань.
   Йыртэмасьёсты кыл кутыто    Толшоре Административной комиссия 34 протокол эскериз. 27 мурт кыл кутытэмын уйин ӵашетэмзы понна. Огзэ воргоронэз гаражын спирт вузамез понна 5 сюрс манет штраф тырытӥзы. 6 сюрс манетсэ ӟепысьтыз поттоно луоз уйин вина вузасьлы. 500 манетлы кыл кутытӥзы намордниктэк но думеттэк пунызэ калгытӥсь воргоронэз но. Толшор куспын гинэ штрафъёслэн лыдзы 44500 манет тыр люкаськиз.
   Висён вӧлме    Роспотребнадзорлэн Удмурт Элькунъя управлениезлэн ивортэмезъя, та вакытэ 20-лэсь уно улосчиосмы гриппен черлаллям ини. Кышкыт вирус шараямын Ижкарын, Глазовын, озьы ик Кез, Юкаменск, Яр ёросъёсын.  Висён тужгес но вӧлмемын пиналъёс пӧлын. Висисьёс трос луэмен, одӥг нылпи сад быдэсак пытсамын. Со сяна, карантин ялэмын 9 нылпи садъёсысь 11 группаосын, 9 школаосысь 23 классъёсын.
   Калыккуспо премиен пусъемын    Литература удысъя ужъёсты дунъясь «Югра» премилэн эксперт кенешез 2014-тӥ ар понна лауреатъёслэсь нимъёссэс шараяз. Данлыко премиен пусъемын Россиысь писательёслэн огазеяськонзылэн ёзчиез, Удмурт Элькунысь культура удысысь сӥё-дано ужась, Удмурт Элькунысь калык гожъяськись Вячеслав Ар-Серги – Вячеслав Сергеев.
   Оскыны луэ меда?    Бакча возисьёс кидыс басьтон сярысь сюлмыськыны кутско ини. Нош ваньмызлы-а кидыс вузасьёслы оскыны луэ меда? Россельхознадзорлэн Удмуртияя управлениысьтыз фитосанитарной надзоръя ёзаз ужасьёслэн верамзыя, феврале вузкарисьёсты эскерыны кутскозы.
 Бадӟым магазинъёслы оскыны луэ ик, кытысь но кыӵе кидыс вузамзы сярысь соослэн документъёссы вань. Нош урамъёсын но рынокъёсын вузкарисьёслы оскыны шуг. Пӧяськисьёс тросгес Белоруссиысь вуо но ӵемгес бакчаын будэтэм сяськаоссылэсь но емышъёссылэсь кидысъёссэс пакетъёсы тырыса вузало.
   Выль Ладаос    Та нуналъёсы Ижысь автозавод выль Lada Vesta поттыны ӧдъяз. 6-тӥ тулыспалэ, машинаез поттонлы сӥзем сӥё-дано ужрадын, элькунмылэн Азьмуртэз Александр Соловьёв шуиз, нырысетӥосыз 15-20 машинаос муниципал кылдытэтъёслэн кивалтӥсьёссылы басьтэмын но сётъямын луозы шуыса. Выль Ладаез тросэн поттыны кутскозы туэ куарусён толэзе.
   Ижевск-Балезино чугун сюреслы – 70 ар    Ижевск-Балезино чугун сюрес оборонной заводъёсы эгыр но пу нуллон понна кулэ вал. Сое лэсьтонын тросгес кышноос но пиналъёс ужазы. Огъя валысь, сюресэз ӝутонэ 40 сюрс адями пыриськиз. Та вакытэ улосъёсын юбилейлы сӥзем пӧртэм ужрадъёс ортчо, исторической документъёсын но туспуктэмъёсын адӟытонъёс радъясько.
   SMS удмурт сямен    Элькунамы улӥсьёс ӝоген удмурт сямен sms-сообщениос келялляны быгатозы. Со сяна, удмурт сямен ик ужалозы на трос мукет электронной приложениос но. Зэм, али соос «Андроидэн» эшъяськисьёс понна гинэ усьтэмын луозы. Но ваньмыз азинске ук, интыяз уг сылы. Та программаосты улонэ пыӵатонэн турске Удмуртиысь программист Григорий Григорьев.
   Война тылӝулэсь кыдёкегес    Удмуртие нош вуизы Украинаысь пегӟемъёс. Соосты интыязы Кварса гуртэ. Та вакытэ огдырлы интыян центрын 25 мурт улэ, соос пӧлын 12 воргорон, 7 кышномурт но 6 нылпи. 
Лыктэмъёс медицинской обследование ортчо, кулэ документъёс лэсьто. Ӧнерчиос иворто: мар кулэ нырысь-валысь улон понна, лыктэмъёслэн ваньмыз вань. Тулыспаллэн берпуметӥ нуналъёсаз эшшо одӥг группа вуоз на.
   Ноку уз вунэ    3-тӥ тулыспалэ Дэбесын нылпиос но дышетӥсьёс «Память» ёрос акцие пыриськизы. Сӥземын вал со Быдӟым Отечественной войнаын, Афган но Чечен тыложъёсын бырем солдатъёслы. Ужрадэз радъяз Башкортостанысь «Зеленые береты» ансамбль. Пумиськон дыръя Дагестанын бырем воргоронлы, полициысь сержантлы, мемориал пул инъямын вал.
   Котькудӥзлэн аслаз историез    Мар но тунсыкозэ уг утё Ярысь шаертодонъя музейысь арбериос. Уноезлэн историзы герӟаськемын Быдӟым ож вакытэн. Тани кык ар талэсь азьло ваем печатать карон машинка – «Мерседес» немец компаниен поттэм маке адӟемын Ленинград блокадаез. Музейлы сое сётэм Ижын улӥсь кышномурт, нош доразы вуэм Ленинградысь ӵыжы-выжыоссылэсь.
   «Победалы» - выль вормонъёс    Красногорск ёрос газетлы та нуналъёсы тырме 80 ар. Та дано дырпусэз редакцилэн коллективез пусйиз матысь но дуно эшъёсыныз ӵош – лыдӟисьёсыныз. Пумиськон ортчиз туж шуныт но шулдыр. Трос ӟеч кылъёс но тау каронъёс верамын вал газет бордын тыршисьёслы. Ми но ӟечкыласьком ужъя эшъёсмес: уно аръёс мед улоз «Победа», мед пушъёз но азинскоз.
   Лымы уг люкеты    Трос лымы люкаськемен шуг-секытъёс кылдо сюресъёсты сузянэн. Нош Палагай поселениын та ужпум пумысен азьласянь сюлмаськизы – огкыл шедьтӥзы А. Яговкин ужбергатӥсен. Озьы Палагайысь но Гулекшурысь сюресъёс котьку но сузяса возисько. Золотарево гуртын ньыль адями гинэ улӥсез, таосызлэн но шугъяськонзы ӧвӧл.
   Ческыт но кӧттыро    Туж шулдыр но ческыт шӧмо пӧрмиз сиён-юон дасясьёслэн конкурссы. Балезино ёросысь культураез азинтонъя центрлэн кичӧлтэмезъя радъям таӵе ужрад ортчиз Балезиноын. Ӝӧкъёсты чебермаз но узырмытӥз пӧртэм выжыысь калыкъёслэн сиён-юонзы.
 Тужгес но трос балл люказ Падероысь культурая юртлэн командаез, 2-тӥ интыын – Балезино политехникумын дышетскисьёс, нош 3-тӥ интыез басьтӥзы куноос – Красногорск ёросысь Бараны гуртысь куинь культураосъя «Венок» центрын ужасьёс.
   Композиторлы сӥзьыса    РФ-лэн но УАССР-лэн культура удысысьтыз дано ужасезлэн, композиторлэн но педагоглэн Геннадий Матвеевлэн вордскем дырысеныз 85 ар тырмонэзлы сӥзем «Он встречу в ладонях несёт» (6+) ужрад ортчытыны чакламын. Куное ӧтемын Росси Федерацилэн но Удмурт Элькунлэн дано артистэз, «Айкай» театрлэн солистэз Михаил Ворончихин. Пумиськон ортчоз 19-тӥ феврале 15 часэ В. Г. Короленко нимо библиотекаын.
   Вӧйдыре – Тол Бабай доры    Шаерамы кутскиз Вӧйдыр арня. Котькуд нуналлэн аслаз нимыз но малпанэз, но мильым пыжыны кулэ нуналлы быдэ. Арня ӵоже уно ужрадъёс ортчозы Ижын. 21-тӥ тулыспалэ праздник калыкез люкалоз Шор площаде. Нош элькун Вӧйдыр но толэз келян ортчоз Шарканын Тол Бабай дорын (0+).
   Асьмелэнэз ӟечгес    «КОМОС» агрохолдинглэн кыкез предприятиез вылӥ ӟечлыко продукция поттэмез понна пусъемын Удмуртилэн тӧроезлэн премиеныз: «Вараксино» птицефабрика но «Милком» огазеяськонлэн «Сарапул-молоко» ёзэтэз. Озьы ик та холдинглэн 7 предприятиосыз вылӥ наградаос басьтӥзы «100 лучших товаров России- 2014» огъяросси конкурсын.
   Данъяз шаерзэ    Удмуртиысь кун цирклэн цирковой студияз дышетскись Анастасия Ставицкая Монте-Карлоын ортчем цирковой фестивальын туй медаль но ньыль приз басьтӥз. Пинал воздушной гимнастка учкисез паймытӥз шуг но чебер программаеныз, кышкасьтэм но быгатӥсь луэменыз. Монте-Карлоысь циркез яратӥсьёслэн клубзы но ас кузьымзэ солы сётӥз.
   ГГПИ-лы - 75    В. Г. Короленколэсь нимзэ нуллӥсь Глазовысь пединститут та нуналъёсы пусъе 75 ар тырмонзэ. Юбилейлы сӥзем сӥё-дано ужрад ортчоз туннэ бадӟым праздничной концертэн (6+). Сцена вылэ потозы ГГПИ-ысь самодеятельной но профессиональной коллективъёс, студентъёс но тодмо выпускникъёсыз.
   Кинлы ке нош удалтоз    Коркаос котырысь азбаръёсты тупатъянъя ужъёс азьланьтэмын луозы туэ но. Со сярысь ивортӥз транспортъя но сюрес хозяйствоя министр Виктор Вахромеев. Та ужрадъёслы элькунамы висъяны чакламын 150 миллион манет. Уксё басьтозы дас муниципал кылдытэтъёс: ваньмыз каръёс но Балезино, Игра, Ува, Дэри ёросъёс.
   Саклык – инкуазез утёнлы    Дэбес ёросысь школаосын дышетскись кык нылъёс пыриськизы «Земля, на которой я счастлив» элькун экологи лыдӟонъёсы. Сыӵе дан соос басьтӥзы инкуазез утёнлы сӥзем творческой ужъёсынызы, кудъёсыз пусъемын вал устоосыз радын. Лыдӟонъёс но финалэ потэмъёсты сӥлы карон ортчизы элькунысь эколого-биологической центрын.
   Кык сю семьялы тросгес    Кылем шутэтскон нуналъёсы тросэз Яратӥсь- лэсь нуналзэ пусйизы. Нош кин паръяськыны мылкыд кариз, та нуналэ сюан шудӥз. Озьы шаерамы 200 выль семья кылдӥз. Загсын ужасьёс шуо, кузпалъяськисьёс арысь аре ичигес луо шуыса. Югдурез герӟало 1990-тӥ аръёсы ӧжыт вордскемъёсын. Кылем арын шаерысьтымы 12 но ӝыны сюрс паръёс гинэ загсын гожтӥськизы.
   Паймытӥзы Наташа Ростова но Андрей Болконский    Дэбесын Литературалы сӥзем арез «С книгой по жизни» ужрадэн усьтӥзы. Ёрослэн тӧроез Александр Глухов ӟечкыламез бере, «Байгурезь йылысен» кылбурез удмурт сямен лыдӟиз но люкаськемъёслы вазиськиз, удмурт авторъёсты котьку мед тодазы возёзы шуыса.
 Та ужрадын ӧвӧл вунэтэмын вал «Путешествие из Петербурга в Москву» произведенилэн авторез. Александр Радищев куке но Сибире Дэбес пыр мынэмын, солэн гожъямъёсаз татын улӥсьёс сярысь но поттылэмын. Сое куд-огез уг но тодо вылэм. Лыктэмъёсты луло мунёос пумитазы, Тишка балян шулдыртӥз, паймытӥз Наташа Ростовалэн но Андрей Болконскийлэн вальсын бергамзы.
   Выль кар наукаосъя центр луоз    Завьялово доры Технополис пуктыны чакламын. Отын луоз индустриальной парк, технопарк, IТ-парк, промпарк, логистикая центр, ужъёсты азинтонъя инты, пичи но трос этажъем улон коркаос, 200 гектар вылын шутэтскон парк. Малпало эшшо пичи Дисней-ленд усьтыны. Спортэз яратӥсьёс но асьсэлы инты шедьтозы. Карлэн территориез быдэсак 1000 гектар лыдъяськоз, улоз ог 42 сюрс адями, 20 сюрс муртлы выль ужан интыос усьтӥськозы.
 Проектлэн авторез - «Актив-Финанс и К» ООО-лэн директорез Николай Мамаев. Та борды со басьтӥськиз предпринимательёслэн куремзыя.
   Кез возьма ӧнерчиосты    Дышетонъя управлениын 2015-2016-тӥ дышетскон арлы комплектование ортчиз. Ёрос кулэяське 8 специалистъёслы - Чепецкой школае математикаен дышетӥсь, Кулигае - физикаен, Степанёнкиысь школае - информатикаен, Новоунтеме - англи кылын дышетӥсь кулэ. Сад-яслиос витё хореографез но музыкалы дышетӥсьёсты.
   Жуг-жаг понна 20 манет тыроно    Кизнер ёросын лэзьымтэ интыосы жуг-жагзэс кин кызьы быгатэ куя. Шараямын сыӵе 30 интыос. Соосты быдтон вылысь черкогуртын, посёлокын но матысь гуртъёсын улӥсьёсын рос-прос кенешон ортчиз. Азьпалан чакламын УХО программая полигон усьтыны, но туннэ-ӵуказе ик со ужаны уз кутскы, соин ик тулыс вуэмлэсь азьло ик жуг-жагез поттонъя график лэсьтоно, гужем соя котькуд арняе гуртъёсы нимысьтыз машина ветлыны кулэ. Силё понна 20 манет тыроно луоз.
   1837-тӥ арын кузьмам мудор    Воткаысь Чайковскийлэн музеяз тодмо композиторлэн семьяезлэн куд-ог арбериосыз утиськемын. Одӥгез соос пӧлысь Дева Мариялы сӥзем мудор. Кызьы тодмо историысь, та мудор улын вордӥськиллям Чайковскийёслэн вань пиналъёссы, озьыен, Пётр Ильич но. Али мудорез тупатъяло, выльдо. ӝоген сое калыклы возьматыны поттозы, интыялозы быдӟым композиторлэн мумы-бубыезлэн кӧлан комнатаязы, Воткае лыктон аразы соослы кузьмамын, пе, вал со.
   Огъясь ужрад    Завьял ёросысь студентъёс понна «Zачетный Weekend» ужрад ортчиз. «Дзержинец» лагере люкаськылӥзы 58 егитъёс, вузъёсын дышетскисьёс. Командаослы люкиськыса, пыриськисьёс пӧртэм шуг-секытъёсты ортчизы. Лэсьтэмзы «зачётэн» дунъямын вал. Кык нунал студентъёслы ӧз тырмы, нокызьы но ог-огенызы люкиськемзы уг поты ни вал.
   Номырлы уд ни паймы    Озьы шуыны луэ Дэбес ёросысь Сюрногуртын виноград будэтэмзы пумысен. Берло аръёсы урожайзы, пе, толбыт сиыны тырме. Александр Куклин таин турскыны кутскем кемаласьгес. Нырысь дасо аръёсы нокызьы тыро-пыдо росода шедьтымтэ, питомникысь ваемез гинэ пушъем. Али со виноградзэ будэтэ теплицаын, толлы куроен шобыръя.
 Тужгес, шуэ со, асьме палан удалтӥсь выжыос: Зилга, Ювендана, Юодуппе, Гайлюне, Лиепаяс Дзинтарс (убо вылын но будэтыны луэ), Супер экстра, Тимур, Элегант (вазь вуисьёсыз). Виноградлэн одӥг гинэ тушмонэз – кезьытъёс, но солэсь палэнскыны луэ – шобыръяно.
   Пӧяськисьёсты утчало. Шедьтозы меда?    Кылем ар куспын гинэ элькунын 11 пӧяськись организациос регистрировать каремын вал. Тросэзлэн офисъёссы бадӟым каръёсын. Куиньзэ - «Сельская касса взаимопомощи», «Доступное и комфортное жилье», «Финмаркет» кооперативъёсты - кылдытӥллям шаерамы улӥсьёс.
 Ваньзы та микрокредитной организациос калыклэсь коньдонзэ пӧяса люкан амалэн ужало. Сётӥсез но веть шеде – вылӥ процентлы оскыса узырмыны чаклало. 
Эскеронъёс возьматӥзы, Удмуртиысь 68 мурт шуге-леке вуиз – ыштонъёс 8 миллион 235 сюрс манет лыдъясько.
   Пенсиос будо    Пенсиослэн 5,4% будэменызы валче нырысетӥ февральысен будозы толэзьлы быдэ сётӥськись тыронъёс но (ежемесячная денежная выплата - ЕДВ). Та дыре Пенсионной фонд тыре сое 15,6 миллион федеральной льготникъёслы, соос пӧлын инвалидъёс, ожысь ветеранъёс, Совето Союзысь но Россиысь Геройёс, «Герой Социалистического Труда» ним нуллӥсьёс но мукетъёсыз кунмуртъёс (граждане).
 Россиысь Пенсионной фондлэн 2017-тӥ арлы кутэм бюджетаз толэзьлы быдэ сётӥськись тыронъёсты будэтонлы 21,3 миллиард манет чакламын, нош оглом тыремын луоз 450,9 миллиард манет. 
 Озьы ик 5,4 % будоз ЕДВ-е пыриськись мерлыко юрттэтъя набор (набор социальных услуг). Нырысетӥ февральысен солэн быдӟалаез 1048,97 манет луоз.
   Глазовын усьтӥсько удмурт культуралы сӥзем нуналъёс    Огез валтӥсез ужрад луоз карысь но ёросысь нылпи садъёсысь визьнодасьёслы «Зарни бугор» клубез усьтон. Ужрадэз 14-тӥ тулыспаэ ортчытыны чакламын. Отчы ӧтьыны малпало «Удмурт нылкышно кенеш» огазеяськонлэсь кивалтӥсьсэ Надежда Степановаез но отысь азьветлӥсьёсты. Со сярысь ивортӥз «Удмурт Кенешлэн» Глазкарысь но ёросысь ёзэтэныз кивалтӥсьлэн воштӥсез Антонида Бёрдова.
 Солэн верамезъя, удмурт лулчеберетлы сӥзем нуналъёс котьку но кыӵе ке адӟытонэн усьтӥсько. Таяз радэ удмурт пейзажъёс лэсьтӥсь Юрий Дерябинлэн туспуктэмъёсыныз адӟытон луоз.
   Кӧня асьмеос?!    Удмуртстатлэн ивортэмезъя, кылем арын Удмуртилэн городъёсаз улӥсьёс шӧдскымон йылӥзы, али каръёсын 996 сюрс адями улэ. Нош гуртъёсын улӥсьёс ялан ӧжытомо. Кылем ар куспын гуртоослэн лыдзы 1933 муртлы синӥз, али 520 сюрс 727мурт гинэ чотаське на. Огъя валысь, ар куспын элькунамы улӥсьёслэн лыдзы 433 муртлы ӧжытгес луиз. Та вакытэ Удмуртиын 1 516 713 мурт улэ.
   Юыса кынмизы    Игра ёросысь Лоза гуртын кык воргоронъёс ас корказы кынмиллям. Кыкназы курытэс ярато вылэм. Ӵукна 23-тӥ январе ӵыжы-выжызы лыктэм соосты эскерыны. Ӧсэз солы нокин но ӧвӧл усьтэм. Кыкетӥзэ вуэм доразы 26-тӥ толшоре. Нош соосыз кулэмын ни. Югдурез утисьёслэн малпамзыя, кыкназы кынмизы, малы ке шуоно корказы шунскон тӥрлыкъёссы но ӧвӧл вылэм.
   Егитъёс ужало    Можгаысь егитъёслэн парламентсы Удмуртиын устоез луиз. Конкурс 2016-тӥ арын пӧсьтолэзе кутскиз но куинь люкетэн ортчиз. Финалэ потӥзы Дэри ёросысь, Можгаысь но Глазкарысь егитъёс. Соос асьсэлэн ужамзы, ортчытэм ужрадъёссы, вуоноезлы чакланъёссы сярысь веразы. Кыкетӥ но куинетӥ интыосты басьтӥзы Дэри ёросысь но Глазкарысь егитъёслэн парламентъёссы.
   Пельнянь котькытын но ярато    Куинь ар ни шаерамы «Пельняньлэн дунневыл нуналэз» ортче. Туэ со 11-тӥ тулыспалэ луоз (0+). Ужрад туж кельшиз Удмуртиын улӥсьёслы но, куноослы но. Проект «Серебряный Лучник» - Приволжье» йӧскалык премиен но пусъемын ни. Вань малпанъёс, пельняньлэсь дунневыл нуналзэ вуоно арын Москваын ортчытыны, уго пельнянь Россиысь тросаз улосъёсын вӧлмем сиён луэ.
   Сӥземын Владимир Завалинлы    Удмуртиысь йӧскалык политикая азьвыл министрез Владимир Завалинэз буре ваёнлы сӥзем шахматэн шудонъя ӵошатсконъёс ортчизы 28-тӥ толшоре Ижкарын. 
Сизьым раундлы йылпумъянъёсъя, 1-тӥ инты басьтӥз белорусъёслэн «Батьковщина» огазеяськонзылэн командаез, 2-тӥ — бигер егитъёслэн «Иман» огазеяськонзылэн, куинетӥ — ӟуч лулчеберетъя огазеяськонлэн командаез.
 Вормисьёслы медальёс, кубокъёс, дипломъёс но дуно кузьымъёс сётӥзы.
   ӟичылэсь пуны урмем    Воткинск ёросысь Осиновка гуртын урмон висёнлэсь кулӥз пуны, со черлам ӟичылэсь. Диагноз юнматэмын вал толэзь ортчыса гинэ, кык эскеронъёс бере. Гуртысь пудо-животлы урмон висён пумит вакцина пуктэмын, озьы ик вакцина сётъяны кутскизы кыр пӧйшуръёслы но.
   Котькинлы синмаськымон    Тодмо ини «В созвездии ветеранских талантов и увлечений» элькун фестивальлэн-конкурслэн зонаосъя быръем лауреатъёсыз. Йылпумъясь этапез ортчоз таяз толэзе Ижын, Калык творчествоя юртын. Яр ёросысь ветеранъёс но устоосыз радын: быгатонлыкъёсынызы висъяськизы Е. Г. Семакина но Р. Д. Наговицына.
   Сенажен сюдон – пайдаё    Красногорск но Юкаменск ёросъёсысь гурт эштосъёслэн кивалтӥсьёссы но ӧнерчиос алигес вуылӥзы «Колос» крестьян-фермер хозяйствое. Солэн кузёез С. П. Аникин тупен-тупен валэктӥз-тодматӥз, кызьы сенажез шонер дасяно. Сенажен пудозэс сюдо та дыре ёросысь кыказ гинэ хозяйствоын. Та ужлы нимысьтыз техника кулэ, собере туж эскероно сенажез дасянлэсь технологизэ – со бордысь потэ йӧллэн йылэмез.
   Кутскон сётозы выль ужлы    Вуоно арняе ини Юкаменскысь куасэн бызьылонъя базаын сётэмын луоз старт Удмуртиысь егитъёслэн парламентъёссылэн I-тӥ тол спартакиадазылы (0+). Егитъёс куасэн бызьылозы, хоккеен шудозы, канатэз кыскалозы, огъя вылысь спортлэн сизьым пӧртэм ёзъёсызъя вожвылъяськозы.
   Саклык - лулчеберетъя юртъёслы    Люкысь культурая юртын таяз аре выльдон-тупатъян ужъёс кутскыны чакламын. Солы луонлык кылдӥз, 2017-тӥ аре «Огъя Россия» партилэн кичӧлтэмезъя выль 4 проектъёс улонэ пыӵаны кутскемен. Одӥгез соос пӧлысь – «Интыысь Лулчеберетъя юрт» («Местный Дом культуры»). Та ӵектос улсын федерал коньдэтысь Удмуртие вуоз 31 миллион манет.
   Кулэ ужен выро    Глазкарын таяз толалтэ даслэсь ятыр хоккеен шудон коробкаос нылпиослы усьтэмын, ваньмыз кадь ик соос школаослэн луо. Хоккеен шудон интыосын кенеръёссэ тупатъязы, вуэн кисьтӥзы, табере нош лымылэсь сузяса возё школаын дышетскисьёс но студентъёс, со понна уксё но басьто. Ужез радъяны юртто карысь Егитъёслэн центрзы но депутатъёс.
   Гербере ӧтчало можгаос    Удмуртъёслэн Гербер шулдыръяськонзы (0+) 17-тӥ инвожое Можга кар вӧзын радъяськоз. Кылем арын элькун Гербер Сюмси ёросын ортчиз. Москваын ужрад туэ 1-тӥ пӧсьтолэзе радъяськыны быгатоз. ӟуч, пор, бигер, бесерман калыкъёслэсь шулдыръяськонъёссэс ортчытонлы элькун бюджетысь 2 миллион 375 сюрс манет висъяны чакламын.
   Матэктэ Яратӥсьёслэн нуналзы    Валентин ним нуллӥсь пиос, воргоронъёс 11-тӥ феврале зоопарке мыныны быгатозы дун тырытэк. Одно ик сьӧразы паспортсэс кутоно луоз. Озьы ик Яратӥсьёслэн нуналзылы сӥзем ужрадэ лыктэмъёс инбаме дыдыкъёсты лэзёзы, писпуэ лентаос керттозы (12+).
   Карез но ёросэз огазеяны быгатозы    Удмуртиын муниципалитетъёсты но ёросъёсты огазеяны быгатозы. Со сярысь вераз Удмуртилэн Тӧроез Александр Соловьёв. Кылсярысь, со поттылӥз Камбаркаез но Камбарка ёросэз, Можгаез но Можга ёросэз огазеян сярысь. Валтӥсь мугъёс пӧлын Александр Соловьёв элькунлэсь расходъёссэ кулэстонэз вераз. Со дыре ик Удмуртилэн Тӧроез пусйиз, татын дыртыны уг яра шуыса: «Калыкен но кенешоно, оло, референдум но ортчытыны кулэ».
   Лилия Васильева – спортлэн кизилиез    Казахстанын ортчись Универсиадаын Можгаысь куасэн бызьылӥсь Лилия Васильева вить медаль утӥз ни. Куинез соос пӧлысь - зарни. Азьвылгес со вормиз 5 иськеме нимаз бызёнын но эстафетаын. Нимаз спринтын но 5 иськемез уйыса бызёнын (гонка преследования) азвесь медальёс утӥз.
   Котькудӥз дӥсялоз аслэсьтыз дэремзэ    Йӧскалык дэремлэсь нуналзэ ортчытозы Анай кыллэн калыккуспо нуналаз, 21-тӥ тулыспалэ, Пичи Пургаын (0+). Та ужрадэ котькуд мылкыд карись, котькуд коллектив пыриськыны быгатэ: школаос, нылпи садъёс, ужъюртъёс, предприятиос. Ужрадэз радъясьёслэн верамзыя, соос уг дӥсяло кинлэсь ке курем, клубъёсысь басьтэм дэремъёсты, котькудӥз дӥся аслэсьтыз кельшись дэремзэ. Удмуртсэ гинэ уг, ӟучез - ӟучсэ, бигерез – бигерзэ.
   Диктантлы дасяськон мынэ ни    «Бадӟым удмурт диктант» туэ 8-тӥ оштолэзе ортчоз. Текстэз биологи тодосъя доктор Виктор Туганаев дася. Сӥземын со луоз экологилы, малы ке шуоно таиз ар кунамы Экологилэн ареныз ялэмын. Текст бордын ужан али мынэ на.
   Выль технологиос уже кутӥсько    «АгроЯр» эштослэн Мосеевоысь фермаяз элькунамы нырысьсэ эскеремын йӧл кыскон тӥрлыкез автомат амалэн чылкытатонъя программалэн ужамез. Ужрадэз радъязы эштосэн кивалтӥсь Геннадий Трефилов но Ижысь «Агроинженерные системы» фирмаысь ӧнерчиос.
   Шуныт сётонлы тыро-пыдо дасясько    Элькунамы арлы быдэ радъяське ёросъёслэсь но каръёслэсь шуныт сётон вакытлы дасьлыксэс эскеронъя конкурс. Йылпумъянъёс лэсьтӥсько, 25 пӧртэм куронъёсты лыдэ басьтыса.
Кылем аре вормисе потыса, Красногорск ёрос басьтӥз вал 750 сюрс манет, кудӥзлы нимысьтыз техникаен узырмиз. Туэ нош ӟечъёсыз радын: 3-тӥ интые потэмез понна, ёрослы 250 сюрс манет сётэмын.
   Музъемез – гурт эштосъёслы    Юкаменск ёросын азьланьтӥсько гурт эштосъёсын ужамъёслэсь музъем пайёссэс уже кутон пумысен кенешонъёс. Та ужпум алигес эскеремын вал «Засековское» поселениын. Гурт калыкен пумиськылӥзы ёросысь Депутат Кенешлэн председателез Булат Абашев но мукет кивалтӥсьёс. Тросэз ас пайёссэс вузаны соглаш кариськизы, соосты басьтыны дасесь «Урняк» но «Звезда» эштосъёс.
   Устооссэ данъян    Элькун Тӧролэн резиденцияз сӥлы каризы усточи егитъёслы юрттэтлы висъяськись премиен пусъемъёсты. Данъямын 86 дышетскисьёс но студентъёс – 2016-тӥ арын пӧртэм радын ортчылэм конкурсъёслэн но олимпиадаослэн вормисьёссы. Соос пӧлысь 18-эз басьтӥзы быдэн 60 сюрс манет, кылемез – 30 сюрс. Премиен данъямъёс радын балезино пи – каргуртысь 2 номеро школаын 11-тӥ классын дышетскись Дмитрий Микрюков.
   Кинлы удалтоз?    Федерал казнаысь Удмуртие вуоз 5,6 миллион манет, каръёсысь паркъёсты выльдон-чеберман понна. Уксё басьтыны быгатозы Сарапул, Глазов, Можга но Воткинск, но со понна пыриськоно но вормоно дизайн-проектъёслы конкурсын. Солэн йылпумъянъёсыз тодмо луозы оштолэзе.
   WorldSkills Russia    Ужаны кутскиз егит ӧнерчиослэн кыкетӥ региональной чемпионатсы. Таӵе аспӧртэмлыко ужрадэ пыриськизы элькунысьтымы техникумъёсын но колледжъёсын дышетскисьёс, егит ӧнерчиос. Куинь нунал ӵоже соос асьсэлэсь быгатонлыкъёссэс возьматозы. Нош самой устоосыз элькунмылэн сборнояз шедёзы но Россия радын ортчись вожвылъяськонэ пыриськозы.
 Глазовкарлэсь данзэ утёзы аграрно-промышленной техникумысь кыкетӥ курсын дышетскись Кирилл Крайниченко но технической колледжез быдтэм егит специалист Виталий Голованов. Йылпумъянъёс тодмо луозы шутэтскон нуналъёсы гинэ.
   Малпаськыса-а, малпаськытэк-а    Кылем понедельнике Дебёсысь егит нылаш общежитиын пинал ваиз. Пиез солы кулэ ӧй вал, кышномурт сое кекатӥз но пуртэн бышказ. Собере жуг-жаген ведрае куштӥз. Коридорын администраторен пумиськиз. Со ик ӧтиз врачъёсты. Пинал витемез сярысь нылаш нокинлы но ӧвӧл верам, учётэ ӧвӧл султэм. Лушкем ужез понна со вить арлы пытсэт сьӧры шедьыны быгатоз.
   Гуртъёслы сазьяськоно ни    Туэ шаерамы «Сазь гурт» программа азинске. Отчы пыриськыны мылкыд каризы Селта ёросысь Кильмезьын улӥсьёс но. Муниципал кылдытэтлэн тӧроезлэн верамезъя, гурт калыклы ӟечлыко улон-вылон луонлыкъёс кылдытоно. Пӧртэм проектъёсы пыриськон но пайда ваёз.
   Чебер но кулэ арбериос пӧрмыто    Каракулино ёросысь лулчеберетъя центрын мылкыд карисьёсты киужъёслы дышето. Кемалась ӧвӧл курико венен мочалка керттыны дышетскизы, нош вуоно занятиосын вуж газетъёслэсь корзина пуныны эскертозы. Но кулэ материал сьӧразы ваёно.
   Егитъёс быръё мукет улосъёсты    Кылем арын Удмуртиысь 2 сюрс 160 адями кошкиз, 2015-тӥ арен ӵошатыса, со 778 муртлы ӧжытгес. Выль улон интылы ӵемгес быръё Приволжск но Шор федерал округъёсты. Кошкисьёс пӧлын тросгес студентъёс, соос даногес вузъёсы дышетскыны мыно. Мукет улосвылъёсы кошкем сяна, миграция улосвыл пушкын но мынэ — гурт ёросъёсысь но пичи каръёсысь егитъёс Ижкаре лыкто.
   Пуэд уг кошкы    Кылем арняе шаерамы пуэдэн но кынман висёнъёсын черлаз 17211 адями. Эпидеми гожез ортчизы Ижкар, Можга, Грахово, Дебес, Игра, Завьялово, Красногорск, Селта но Глазов ёросъёс. Арня ӵоже элькунамы 165 мурт пуэдэн черлаз. Трос висисьёс сэрен, 43 нылпи садысь 63 группа но 39 школаысь 99 класс карантинэ пытсамын вал, ӧз ужа ньыль школа но 9 нылпи сад.
   «Зарни бугор»    14-тӥ тулыспалэ Калыкъёслэн эшъяськон юртазы Глазов карысь но Глазов ёросысь нылпи садъёсын ужасьёс понна «Зарни бугор» клуб усьтӥськиз. Таӵе тунсыко ужрадэ Ижкарысь вуылӥз «Удмурт нылкышно кенеш» огазеяськонлэн кивалтӥсез Надежда Степанова. «Зарни бугор» клуб нылпи садын удмурт кылэз пыӵатонъя ужын бадӟым юрттэтэн луыны кулэ. Кивалтӥсе бырйизы Марина Кунаеваез. Пумиськонэ толэзяз одӥг пол люкаськылозы.
 Ужрадлэн кыкетӥ люкетэз Штанигуртысь культурая юртын ортчиз, отын анай-атайёсын но нылпиосын пумиськон радъямын вал.
   Ужрадэ пыриськизы    21-тӥ тулыспалэ Глазов ёросэ вуылӥз С. А. Токарев, удмурт элькунлэн Правительствоезлэн тӧроезлэн воштӥсез. Сергей Аркадьевич Глазов ёрослэн бадӟым кенешаз пыриськиз. Ӧтчаме лыктэмын вал гурт хозяйствоосысь, поселениосысь, предприятиосысь но организациосысь кивалтӥсьёс но ӧнерчиос.
   Глазовын митинг ортчиз    15-тӥ феврале «Памяти павших в локальных конфликтах» мемориал доры люкаськылӥзы ожъёсын бырем ожгарчиослэн ӵыжы-выжыоссы, матысь адямиоссы, дышетскисьёс, Глазов карлэн но Глазов ёрослэн кивалтӥсьёсыз, военкоматын ужасьёс, военно-патриотической клубъёслэн ёзчиоссы. Татын Афганистанысь Совето войскоосты поттэм дырысен дырпусэз сӥлы карыса но мукет пӧсь интыосын быремъёсты буре вайыса, митинг ортчиз.
 Люкаськемъёс чус улӥзы, синпелет доры сяськаос понӥзы. Собере ожгарчиос Владимир Горбушин но Сергей Ситчихин нылпиослы Мужествоя урок ортчытӥзы. 
Военкомлэн Владислав Семёновлэн верамезъя, Глазовын но Глазов ёросын пӧсь интыосын ожмаськем 871 адями улэ.
   Юрттӥсьёс но эшъёс    Ижкарын ляб адӟись но ляб кылӥсь адямиосын ужало волонтёръёс. Соос нимысьтыз дышетскизы Москваысь педагогической институтын. Сыӵе курсъёсты радъяны куризы ляб адӟись но кылӥсь пиналъёслэн мумы-бубыоссы. Пиналъёс юрттӥсьёссылы юн шумпотӥзы, малы ке шуоно тросэз соос школае уг ветло, гуртазы дышетско, эшъёссы ичи. Нош волонтёръёс соосын корка ужъёсты но быдэсто, магазинэ, поликлиникае, аптекае но ветло, сюлмысь верасько но.
   Шузимытӥсь суретъёс понна – пытсэт сьӧры    Средней Азиысь куинь воргоронъёс ӝегатэмын Ижкарын. Югдурез утисьёс куиньназылэсь ик шедьтӥзы героин, оглом 130 грамм. Воргоронъёс веразы, шаерамы Москваысь лыктӥзы шуыса, шузимытӥсь суретъёсты вӧлмытон вылысь. Наркотик басьтӥзы Москва улосысь. Ваньзы пытсэт сьӧры сюризы.
   Радио пыр удмурт кыл чузъяськоз    Казаньысь федерал университетлэн уен-нуналэн ужась радиостанцияз ӝоген удмурт кылын но передачаос мынозы. Радиоверанъёс студентъёслэн, егитъёслэн улон-вылонзы сярысь луозы. Татарстанысь удмуртъёслэн автономизылэн кивалтӥсезлэн Марина Ивановалэн верамезъя, нырысетӥ передача кык арня котыр ортчыса потоз ни.
   Программа улонэ пыӵа    Куашкан калэ вуэм коркаосысь улӥсьёсты выль улонние выжтонъя программа элькунамы туэ йылпумъяське ни. Удмуртиын программае пыриськись 158 вуж юртъёс кылемын на, но, кызьы ивортӥз энергетикая но ЖКХ-я министр Иван Маринин, со коркаосысь 497 муртлы выль улон инты висъямын ни. Программа быдэстэмын Кез, Камбарка но Ува ёросъёсын.
   Вало шур кузя    Быдэс Россиысь туризмъя ӵектосъёс пӧлын Вавож ёросысь Вало шуретӥ сплавъя маршрут кыкетӥ интые потӥз. Солы вылӥ дунъет сётӥз тодосчи, теле- но радиоведущий Николай Дроздов. Вавожъёслэсь проектсэс азьпалтӥз Байконуръя ӵектос гинэ.
   Эшшо одӥг юрт выльдӥськиз    яр ёросысь Бачумовоысь лулчеберетъя юртлэн липет улаз интыяськемын почта ёзэт, гурт администрация, фап. Но юртлэн липетэз кемалась кулэяське ини вал выльдонлы. Элькун коньдэт чотын со табере воштэмын-выльдэмын: кыдёкысен адске чилямез, ву кошкон гумыос но юнматэмын. Ужъёсты быдэстӥзы Ижысь лэсьтӥськисьёс.
   Куас сюресъёс дасесь    Ӵуказе Як-Бодьяын сӥё-дано усьтӥськоз гурт спортсменъёслэн тол олимпиадазы. Гурт шудонъёслэн шоркаразы азьласянь вуылӥзы ини Красногорье ёросысь спортсменъёс. Адӟизы-дунъязы куасэн бызьылонъя выль базаез но липет улэ лэсьтэм катокез. Полиатлонистъёс но куасчиос эскеризы ӵошатскон куас сюресэз – со ик вал ветлэмзылэн валтӥсь мугез.
   Инкуазьлэн покчи эшъёсыз    Экологилэн арезлы сӥзем ужрадъёслэсь палэнэ уг кылё покчиос но. Алигес Юкаменск ёросысь нылпи садъёс пыриськизы визь сынанъя «Знайка» конкурсэ. Животъёс, будосъёс сярысь тодон-валанъёссэс возьматӥзы, экологиен герӟаськем ужпумъёсты сэрттӥзы-перт- чизы 9 командаос. 1-тӥ инты басьтӥзы Починкаысь пинал экологъёс. Вормисьёс радын - Засековоысь но Пышкетысь нылпиос.
   Атыкай музъемез утён мылкыдын    Куасэн бызьылонъя «Буринские горы» базаын та нуналъёсы нош вал трос калык. Балезино каргуртысь 5 номеро школа пыриськиз военно-прикладной спартакиадае, кудӥз сӥземын вал советской войскоосты Афганистанысь поттэм дырпуслы. 5-11 классъёс вожвылъяськизы биатлонын, лазертагын но военно-прикладной эстафетаын. Вуоно аре та уже кыскыны малпало ёросысь вань школаосты.
   Тудвулы дасяськон    20-тӥ тулыспалэ кенешонэ люкась- кылӥз кышкытлыклэсь утиськонъя карысь комиссия. Эскеремын та вакытлы валтӥсен луись ужпум – тулыс тудву кошконлы дасяськон. Кулэ ужрадъёс чакламын-пусъемын. Ву кошкон канаваосты сузяны кутскемын ини, озьы ик дамбаос лэсьтонлы песокен мешокъёс дасясько. Матысь дыре эскеремын луозы бадӟым коллекторъёс. Спасательёс но коммунальщикъёс оско, тудву кышкытлыктэк ортчоз шуыса. Но дасясько пӧртэм учыръёслы.
   «Ми - тынад нылпиосыд, Удмуртия!»   Куатетӥ тулыспалэ «Победа» культурно-спортивной центрын Удмурт культурая нуналъёс усьтӥськизы. Ужрадэ трос калык люкаськиз, ваньмыз соос – удмурт сям-йылолъёсмы, кырӟанъёсмы, кылмы понна сюлмаськисьёс но шумпотӥсьёс. 
   
 Удмурт культурая нуналъёслэн кутскеменызы лыктэмъёсты ӟечкылаз «Удмурт кенеш» ассоциацилэн Глазовысь ёзэзлэн кивалтӥсез Инесса Рябова. Сцена вылысен калыкез шулдыртӥзы Эшъяськон юртысь «Тон», «Горд палэзь», «Бабушкины посиделки» ансамбльёс, «Победа» центрысь «Карусель» нылпи коллектив, «Ӟардон» калык ансамбль но трос мукетъёсыз. «Победа» центрлэн фойеаз Владимир Наговицынлэн «Воршудъёс» суредъёсызлы адӟытон радъямын вал. 
 Удмурт культурая нуналъёс дыръя Глазовын но городлэн палэназ тунсыко ужрадъёс ортчозы. Палэнэ эн кыле!
 Елена Пономарева. 
Глазов кар.
   Шулдыртӥзы-лӧпкытӥзы – мӧзмытыса кельтӥзы   Удмурт культуралы сӥзем нуналъёс улсын Глазов ёросысь Кожиль, Штанигурт, Куреггурт, Верх-Парзи но Понино гуртъёсын ортчизы вунонтэм пумиськонъёс. 
   Гуртоосты шулдыртӥзы егит артистъёс Иван Котельников, Алёна Тимерханова, Андрей Корнилов но Ури-бери Орина – Кузебай Герд нимо гимназиысь дышетӥсь Ирина Филимонова. Котькуд концертазы калык тыраз люкаськиз, кизилиосты пӧсь кичабонъёсын пумитаз.
 
 «Билетъёс ӧвӧл ни, шуо. Я, витьыса адӟом, танякеме лыктӥмы ни бере», - концерт азьын кылӥсько вераськонъёс. Адямиос уго мукет гуртъёсысь но мылысь-кыдысь вуиллям.
 Кык час ӵоже залын пукисьёс вырӟылытэк, синмынызы кырмыштылытэк пукизы, артистъёслэсь котькуд кылзэс, котькуд выроссэс адӟытэк-кылытэк кыльыны кышкаса кадь. Жаль, Николай Анисимов лыктыны быгатымтэ – Тарту городын дышетсконаз ӧтиллям.    
 Кузпалъёсты Иван Котельниковез но Алёна Тимерхановаез калык умой тодэ ни ке, Андрей Корниловез но Ирина Филимоноваез тросэз асьсэлы алигес гинэ «усьтӥзы». Андрей Корнилов Пичи Пурга палъёсысь луэ, бадӟым сцена вылэ сюресэз усьтӥськиз «Элькуновидение» конкурсэ пыриськемез бере. Соку со Иван Котельниковен ӵош «Льӧмпу сяська» кырӟанэз быдэстӥз вал.
 Ас выросъёсыныз, вераськеменыз, серекъятыны быгатэменыз ваньзэсты паймытӥз Ури-бери Орина. Залысь огзэ-мукетсэ воргоронъёсты сцена вылэ поттылӥз, соосыз но возьытэ ӧз усе, туж йӧно возиськизы.
 Шулдыртӥзы, маскаръяськизы, озьы ик малпаськытӥзы, сюлэмез но вырӟытӥзы. Феодосия Тубыловалэн кылъёсызъя вордскем гуртлы сӥзем кырӟанэз мадемзы бере, залын пукисьёс лушкемен синъёссэс ӵушылӥзы. Озьы ик «Мемие» кырӟан но «йӧтылытэк», лулпушсэс позыртытэк нокинэ ӧз кельты.
 Концерт бырем бере, артистъёс «Иднакар» газетэз лыдӟисьёслы но редакциын ужасьёслы шуныт сӥзёнъёссэс бумага вылэ «кисьтӥзы». «Лыктылытэк ум улэ али!», - уйпал удмуртъёсты оскытыса кельтӥзы удмурт кизилиос. 
 Елена Пономарева.
 Глазов ёрос.
 Туспуктэмез авторлэн.
   Мугорзэс но лулпушсэс чылкытато   Корасьгуртын улӥсьёс вуж сямез улонэ пыӵатыны кутскизы. Крешенняе ошмес дуре васькало. Та дун чылкыт интыез кемалась ӧвӧл усьтӥзы, шуыны луоз. Альбина Владимировна Баженовалэн кивалтэмез улсын экспедиция ортчытыку, сюрес дорысен 900 метр кемысь куинь интыысь потыса бызись ошмесэз шараязы. Гуртоослэн соку ик тодазы лыктӥз, куке но вашкала дыръя татын пересьёс йылол ортчытъязы шуыса. 
   Озьы кӧня ар ӵоже ни Крешення нуналэ карасевоос, матысь гуртъёсын но карын улӥсьёс ошмес доры люкаськыло. Йылол сӥё-дано ортче. Люкаськем калык сюсьтыл ӝуатыса вӧсяське, чылкыт ошмес вуэн пылаське, соин вераське, тау каре тазалык но мылкыд сётэмез понна. Ошмесысь басьтэм вуэн собере чай юо, пересьёсты тодазы ваё. 
 Толалтэ ошмес уг кынмылы, ярдураз буй-буй кызъёс будо.
 Карасевоын улӥсьёс.
 Туспуктэм вылын: ошмес дорын.
   Потэ тодэме   Яр ёросысь Пудем черкогуртысь Галина Павловна Вахрушева «Иднакар» газетамы гожтэт ыстэм. 76 аресъем кышномуртлэн тятез сярысь мар но со тодэмез потэ. 
   - Мӧйымем берам ке но, адӟоно вал туспуктэмзэ, оло, сямъёсыз, выросъёсыз сярысь верасез но шедьысал. Улытозям атаен будӥсь пиналъёслы вожъяськыса будӥ, нош мынам огпол но адӟеме ӧй вал. Пиналъёсы но будӥзы, оло, кудзы ке песятайзы тусо, - шуэ кышномурт. 
 Галина Павловналэн мумиз Елена Андреевна Ушакова Глазов ёросысь Маршаково гуртысь вылэм. Куамынэтӥ аръёсы со Дзякиноын торф поттониын ужам. Татысен егит ныл Жаба гуртысь дышетӥсен Павел Филиппович Даниловен тодматскем. Воргорон Тяпыкын будэм, али со гурт ӧвӧл ини. 
Война азьын, 1938-тӥ арын, торф поттонэз пытсало, Елена Андреевна вордскем гуртаз бертоно луэ. Соку со секытэн вылэм ини. Нош Павел Филиппович, кема ик дыр ортчымтэ, кышнояськем. 
Тодмо кышномуртсы Галялы вераллялоз вылэм, мумид, пе, чебер но туж гордой вал. Шудзэ, пе, ас киыныз келяз. 
Озьы ик вань но, дыр. Галина Павловналэн верамезъя, мумиз 92 аресозь улэм. Нылыз сярысь малпаськыса, аслыз карт ӧвӧл ни утчам, нылпи но ӧз вайы ини. 
- Пиос ужез но, кышно ужез но ачиз лэсьтылӥз. Тодӥсько на, братэныз ваче мунчо но ӵупизы. Соиз Пудемысен вал ини. Татчы ми 1959-тӥ арын улыны выжимы, - тодаз вае Галина Павловна. 
- Маме тяте сярысь тодытэк ӧз улылы. Со тодмо кышномуртмы ялан ивор вайылӥз. Солэсь ик тодӥмы, пиналъёсыз трос вал шуыса. Берло аръёссэ туж начар улӥллям, соин ик быдэс семьяеныз Свердловск улосэ кошкиллям. Гуртсэ но вераз – Каменка, пе. Мон сое пелям поныса, тятелы гожтэт но кык пол келяй. Кык полаз ик со мыным ответ ыстэм, - шуэ Галина Павловна. 
Но нылашлы тятеныз адӟиськыны, ӵыжы-выжы кариськыны удалтымтэ соку но. Мумиз сямен ик, нылыз но ассэ ачиз вормыны, йыркурзэ пыд улаз лёгыны быгатымтэ.
- Кыкетӥ гожтэтам гожтыса келяй вал, дорад кошкеме потэ шуыса. Паспортэ вал ни соку - 18-20 аресам, дыр, вал. Муми, пӧй, йыркуръяське, тыныд гожтэт гожъясько шуыса, уг лэзьы нимдэ но поттылыны. Озьы ӝожтӥськи вал. Нош со мыным гожтэтаз гожтэм, мумидлэн ас улонзэ радъяно, нош тон солы люкетӥськод, дыр, пе. Со кылъёсызлы туж йыры кур луиз, собере ӧй ни гожъя, - мачке кышномурт. 
Атайтэк улэмлэн-будэмлэн номыр ӟечез ӧвӧл. Сое Галина Павловна умой тодэ. Аслыз карт урод сямо, юись шедьтӥз. Озьы ке но, вить пиналэз атайтэк кельтыны кышкамлэсь, ялан чидаз, тышъёссэ «сииз». Пиналъёсыз асьсэос косэм бере гинэ, картсэ улляны дӥсьтӥз. 
Кин тодэ нош, атаен будыса, кыӵе-мар улонэз луысал. Кышномурт вала, со улэп ӧвӧл ни. Нош адӟиськыны кылдысал ке… 
- Ӝип-ӝип ӟыгыртысал но нунал-лумбыт вераськысал, дыр, - шуэ кышномурт. – Вынъёсын-сузэръёсын но адӟиськыса, мар сярысь вераськыны тодысал.
 Галина Павловналэсь гожтэтсэ газетамы нырысьсэ печатлам вал 2013-тӥ арын. Газетмес лыдӟисьёс ивортӥзы: Павел Филипповичлэн пиналъёсыз уло Ижын. Со сяна номыр но тодмо ӧвӧл. 
Вазиськиськом куронэн: 
Павел Филиппович Данилов но солэн семьяез сярысь мар ке тодӥськоды ке, ивортэ милемлы гожтэтэн яке 5-78-82 номеръя. 
Туж витиськомы.
   Ваньмыз асьме киын   Люмын «Лыжня России» нимо ужрад луоз шуыса ялонэз  кызьы ке синйылтытэк  кылиськем. 7-тӥ тулыспал, шутэтскон  арня нунал. Озьы гинэ но дасяськисько вал куасъёс вылэ султыны. Дыр 12 часэ мынэ. Я, вырӟим, лэся. Адӟисько: одӥгез тодмое гуртаз бертэ ни. Жадем, мырдэм гинэ мынэ на. «Кӧня тӥледлы жингыртӥ. Кытын-о вал? Вунэтӥды-а мар-а, туннэ ведь «Лыжня России», - шуэ ини, шок-пуль шокаса. 
   Кезьыт куазь шоры учкытэк, калык ӵукна ик люкаськыны кутскем. Тодмо сюресэтӥ дыбыр ворттӥськом ук ми но кузпалэным. Тани пичи тылскем но адске. Ӵын зын, шулдыр жингрес куараос кылӥсько. Кин ке пыжем картошка сие, кин ке чай юэ ни. Ми но пӧлазы итӥськимы. Калыкез трос ӧвӧл ке но, шӧдӥське, ваньмызлэн мылкыдъёссы умой шуыса. Кӧня ке шутэтскеммы бере нош ик ширтӥмы азьлань.
 Ужрадэз радъясьёс, культурая юртын ужасьёс, эшшо синпель кузьымъёс дасяллям на ваньмылы ик: ручкаос, фломастеръёс, бумагалэсь лэсьтэм медальонъёс. Малпасько, кин вал та ужрадын, нокин но ӧз жаля шуыса.
 Нокызьы но уг малпаськы вал, туэ 18-тӥ толшоре люкмесэ но пыласькыны пырало шуыса. Лӧпкытӥзы эшъёсы. Малпасько: таос озьы гинэ серекъяло. Саша эмеспимы шуэ, 10 час ӝыт котыр лыктэ, пе, Пышкизь гуртэ. Кузпалы шуэ, я, ойдо адскон сямен гинэ коть доразы  ветломы, мон пыласькись ӧвӧл.
 Коля но Капа эшъёсынымы ӵош ӝог гинэ машинаен вуимы ява кулэ интые. Соос пыласькыны шуыса ик мынӥзы. Котькуд ар та нуналэ люкмесэ пырало уго. Даслэсь трос  люкаськимы. Валаса но ӧй вуы, кызьы кузпалы  нырысьёсыз пӧлын ик вуэ пыре ни. Паймод талы! Люкаськем калыкмы пӧлысь ӝыныез соку гылскизы. Куд-огез гинэ ӧз дӥсьтэ. Мон но асме ворми: туэ нырысьсэ люкмесэ пырай. Вераны луонтэм шӧдонъёс! Номыр кышкытэз вылымтэ. Саша эмеспимы  ачиз ӧз пыласькы ке но, со милям МЧС интыын вал. Нуназе ик тодмоосыныз тымет доры сюрес лёгиллям, люкмес усьтӥллям.
 Мылкыд гинэ мед луоз, куасэн но нискыланы, люкмесын но пыласькыны вуод. Нош эшшо – чебер но таза улод.
 Раиса Резенова.
 Люм черкогурт.
 Глазов ёрос.
   Кызьы мон удмуртлыкме утисько?   1953-60-тӥ аръёсы ми Ижкарын улӥмы, ужай 25-тӥ номеро школаын. Огпол учительскойын одӥг дышетӥсен Евдокия Николаевнаен (кылбурчилэн но басня гожъясьлэн Афанасий Васильевич Лужанинлэн кышноеныз) удмурт кылын вераськыны кутским. Милемлы зурак вазизы: «Ми ум валаське удмуртсэ, вераське ӟуч кылын». Вот сыӵе вал вакытъёс - нокин ик удмуртсэ ӧз поттылы, «Советской Удмуртия» газетын ужасьёс но Удмурт театрысь артистъёс гинэ шат. 
   1990-тӥ арозь ӟучомемын вал Та вакытэ ёросъёсын но каръёсын «Удмурт кенеш» огазеяськонлэн ёзъёсыз кылдӥзы. Ӟеч тодӥсько на: 22-тӥ ноябре 1991-тӥ арын Ижкарын ортчиз удмуртъёслэн нырысетӥ ӧтчамзы. Отчы бырйизы делегатъёсты. Соку мынам картэ Ливий Петрович Ураков интыысь кенешлэн тӧроез вал, но бадӟым ужрадэ мыныны ӧз быгаты, монэ келяз. Тӥни озьы вуи ӧтчаме, со ортчиз Удмурт театрын. Дыртыса тыпыр-тапыр тубисько, пумитам шедиз Карл Александрович Пономарев. Мон солы:
 - Здравствуйте!
 Профессор шорам учкиз но удмурт кылын вазиськиз:
 - Ӟечбуресь!
 Мугортӥм пӧсь ву кисьтӥзы кадь. Озьы удмурт луэмме тодам ваёнъя со нырысетӥез урок вал.
 Ортчизы аръёс. Пимы ӧтемъя огдырлы Дэрие улыны мынӥмы. Ог нуналэ татысь  «Удмурт кенеш» огазеяськонысь жингыртӥзы, Милитина Гаврилова-Решитькоен пумиськонэ ӧтизы. Кызьы уд мыны? Шок-пуль бызисько. Пыри культурая юртэ. Котыр чал-чал, вань люкаськемъёс пуко ни дворецлэн пичи залаз. Ӧсэз шуак усьтӥ, адӟисько: калыкез лачак, пыд донгон инты но ӧвӧл. Мар карыны ёрмыса, ӧс дорын пукись кышномуртлы вазиськисько:
 - Здравствуйте!
 Кышномурт султӥз, залэ мыныны сюрес сётӥз но ӝот-ӝот шуиз:
 - Милям татын ӟуч кылын уг верасько!
 Нош ик пӧсь вуэн пыласькиз мугоры, туж возьыт потӥз анай кылме вунэтэме понна. Таиз вал ни кыкетӥ визьнодан. Табере мон удмуртъёсын ноку но ӟуч кылын уг вераськиськы, ачим но Глазов карын удмуртлыкез утёнъя, азинтонъя дышетӥсь луи. Нош тужгес бадӟым визьмасе – «Удмурт дунне», «Иднакар» газетъёсы но «Кенеш» журналэ. Соосты мон котьку но шумпотыса киям кутӥсько. Карын мон ӝот-ӝот удмурт кылын вераськисько «Иднакар» газетын, ёрос библиотекаын но Эшъяськон юртын ужасьёсын.
  
 Асьмеос ке ӧм, кин? Табере вераме потэ Глазов кар сярысь. Чупчи механикая заводэ туж трос ӟуч ужасьёс-специалистъёс лыктӥзы Брянск, Воронеж, Томск, Омск но мукет каръёсысь. Семьяос кылдӥзы. Суро-пожо семьяосын пиналъёс ӟуч сямен вераськыны кутскизы.
 Али мон сад-бакчаын бускельёслы, пересь анайёслы «ӟечбуресь» шуыса вазиськисько, нош соос пумитам – «здравствуйте». Удмурт кылын вераськыны кутскисько ке, 2-3 предложение удмурт сямен верало ик, нош ӟуче выжо.
 Та пумысен бигеръёс тодам лыкто. Бигер бигерен пумиське ке, лабыр ас кылынызы бӧтьырто. Нош мукет калыкъёсын артэ уло ке, соос, кылсярысь, удмуртсэ, ӟучсэ тодэм сяна, валало на гуртазы улӥсь армянъёслэсь яке казахъёслэсь кылзэс. Вот кинлэсь адӟем кароно.
 Асьме азьын бадӟым ужпум сылэ али: ӧвӧл ыштоно кылмес. Мумы-бубыосмы утизы ук, асьмелы кельтӥзы. Ми ке ӧм вераське, кин азинтоз на удмурт кылмес?
 Зинаида Федоровна Уракова.
   Гуртэ бертонэз витисько   Выль ар праздникъёс но тол сессизы бере тросэз студентъёс дырто гуртъёсазы. Вордскем палъёсын, анаен-атаен но эшъёсын пумиськонэз чидатэк кадь вите ни вал Гриша Резенов но. Дондыкар школалэн выпускникез, со табере - Санкт-Петербургысь Горный университетлэн 2-тӥ курсысьтыз студент. 
   Гришаен пумиськимы кылем удмуртарняе Глазовын. Шутэтскон дырзэ тросгес, пе, карын ортчытӥсько. Котыр чус, каньыл, яратоно эшъёсыз бордаз – уг ӵыды люкиськыны ик. Зэмос толлэсь но мӧзмем пияш, Нева дорысь бадӟым городын лымы тыро-пыдо ӧвӧл, шуэ, сулеп, шунды но туж ӧжыт адскылэ.
 Но Петербург, валамон, уно чеберлыкеныз но луонлыкъёсыныз кыске бордаз. Токма шорысь бырйымтэ сое люм пи. Школаез Гриша зарни медален йылпумъяз, вить пӧртэм вузъёсы куриськон ыстылэм. Быръем ӧнерез – инженер-программист.
 - Баллъёсыя ваньмаз шеди. Потэ вал Иже но кариськеме: озьы удмурт егитъёслэн «Шундыкар» лагеренызы но кусыпъёсме уг ышты шуыса малпалляй. Но мамаен-папаен кенешыса бырйимы Петербургез. 
  Петербурген ӧжыт тодмо ни вылэм Гриша. Школаысен на, ёросысь устооссэ дышетскисьёсты люкаса, экскурсиен нуллӥллям.
 - Нырысьсэ огнам бадӟым городэ вуи – дышоно луиз. Группамы зол, астэ шедьтоно-возьматоно вал. Россилэн пӧртэм сэрегъёсысьтыз дышетскыны лыктэмын, ваньмыз кадь ик соос каръёсысь вуэмъёс. Гуртысь потэм адями - мон огнам, шуыны луэ. Но тодон-валанъёсыя уг висъяськиськы кадь, куд-ог предметъёсъя мынэсьтым юасько, кенешо но. Дышетскыны яра, малпасько, быръён шонер лэсьтӥ, - студент улонэзлэсь нырысетӥ арзэ тодаз вайыса вера Гриша.
  Мӧзмонтэк но ӧз ортчы. Но сюлэмзэ шунтылӥзы бадӟым выныныз пумиськонъёс. Октябрь толэзе ини Мишазэс, армиын службазэ Краснодарын ортчись муртэ, Петербурге выжтӥзы. Адскылэмъёссы вынъёслы кыксылы ик туж дуно потылӥзы.
  Кыкетӥ арез котыр ласянь капчигес ини. Кельше пияшлы огъяулонниын но, кытын, пе, вань тренажёрной залэз но, бассейнэз но. Трос эшъёс шедьтэм ни. Артын ик Парк Победы – юмшаны умой, азбаръёсын  туж ӟечесь спортъя площадкаос – футболэн шудыны луэ.        
 Тодӥсько: дышетсконлы сяна, трос мукет ужлы но Гриша туж мыло-кыдо. Кӧня арзэ гужемъёсы «Шундыкар»-ын ортчытылӥз. Мар сюлэмызъя шедьтэм ни со табере?
 Комнатаын ӵош улӥсь пияшсы туж футболэн тунсыкъяське вылэм, Гришалэсь шудэмзэ адӟыса, команда люканы ӵектэм. Ужзы ӝог гинэ пӧрмем. Университетсылэн высшой лигаяз ӝутскыны быгатӥллям. Со гинэ ӧвӧл - Петербургысь студенческой футбольной лига радэ шудыны потӥллям ни. 
 Оглом вераса, тэк улонлы дыр ӧвӧл.
 Вордскем кылыныз вераськыны кыдёкысь карын Гришалы нокинэн. «Шундыкаръя» кык эшъёссэ пумитам отысь, но матысь кусыпъёс возьыны уг пӧрмы, пе.
 - Удмурт кыллэсь мӧзмон вань. Мамаен-папаен скайп пыр вераськыны кутскисько ке, комнатаысь пиос паймыса кылзо. Кылэме вань, Питерын «Удмурт кенеш» огазеяськонлэн ёзэз ужа шуыса, умой вылэм соосты шедьтыны.
  Азьпалан Гришаез трос тунсыкоез вите. Но гуртын кадь кытын меда ӟеч. Кин вешалоз, кин перепечен сюдоз.
 - Мама оломаин но перепеч пыже, тужгес но сӥльын кубистаензэ яратӥсько. Шаньгиез но ческыт луэ, - вера со, кошкон дыр ӝог вуиз шуыса жаляса.
 Лариса Гурьянова.
 Глазов ёрос.
 Туспуктэмез авторлэн.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Вулэн кужымезлы оскыса   19-тӥ толсуре Инмарлы оскисьёс бадӟым праздникез пусйизы. Арлы быдэ йыло дун-чылкыт вуын пыласькисьёс, соос оско, Инмарлэн дэлетэз озьы вылазы но усе шуыса. Юкаменскын улӥсьёс та уе Тылыс пала вамыштӥзы. Уго Крешення праздниклы татысь ошмес вылын пичигес гинэ чебер юрт, ӟучъёс верамъя – купель, пуктӥзы вал. Куинетӥ декабре выль пуктэм мае ке но отысь вуэз бакель карыны вуылӥз Сергий баӵко. Азьланяз татчы, Дун-чылкыт Феврониялы но Петрлы сӥзьыса, пичигес черк – часовня ӝутыны чаклало. 
   
 - Мон ачим Тылысысь, - шуэ Валентина Бузанакова, Юкаменскысь шаертодонъя музейын ужась. - Пересьёслэсь кылылэме вань, та ошмесысь ву куд-ог висёнъёслэсь йӧнатыны быгатэ шуыса. Сузэре, кускыз висьыса, нуналлы быдэ пыласькыны кутскиз, азьвыл пыдъёсме гинэ веттылӥсько, пе, вал, табере – кык толэзь пала ини, быдэс мугорзэ пылатэ. Крешення нуналэ но ми соин вуэ пырам. Син медаз усьы, но кускы, пе, йӧназ. Нош алигес шӧдӥсько, пе, пуэдэн висьыны кутскисько шуыса. Мынӥ, шуэ, омырски – кынманэ, пе, ортчиз. Валамон, котькыӵе кутсконлы бадӟым оскон кулэ. Мон сямен, вулэн юрттэмезлы но туж оскыса мыноно.
 Ошмесэз благоустроить карем бере тыршоно, табере та инты мӧзмыса медаз сылы, тросгес калык мед сое адӟоз. Пыласьконниез (купелез) вӧсян нуналэ со сярысь вераськиз Удмуртиысь Кун кенешлэн тӧроез В. П. Невоструев но.
 
 - Таӵе инты Юкаменск ёросын нырысетӥез луэ, - шуиз Владимир Петрович. – Азьланяз вань умой сямъёслы со кутскон мед сётоз. Кылсярысь, ЗАГС-ын гожтӥськемзы бере, кузпалъяськись егитъёс кыӵе ке но шулдыр интыосы вуылыны тыршо. Со интыен егитъёс понна табере мед луоз та ошмес. Юкаменскъёслы одно ик чакласьконо туристической маршрутъёсты паськытатон сярысь но.
 Тылыс ошмесэз вӧсям бере, выль этномаршрут сярысь малпасько ини Юкаменскысь шаертодонъя музейын ужасьёс. Кивалтӥсьлэн Надежда Анатольевна Шкляевалэн верамезъя, татчы лыктэмъёс гурезьысь нискыланы быгатозы, мылкыд карисьёс вуэ люкмесэ пыралозы, мукетъёсыныз та вакытэ пӧртэм шудонъёс радъяськозы. Нош собере соосты витёз самоварысь пӧсь чай. Со али малпанъёс гинэ на, но оскон кылдэ, соос одно ик улонэ пыӵалозы. Уго юкаменскъёс возьматӥзы ини: мар чаклазы – сое быдэстозы.
 Елена Пономарева. 
 Юкаменск ёрос.
   Кырӟан улонме бурдъяз   Удмурт крезьгуро лулчеберетэз азинтонын бадӟым пытьы кельтӥз Удмуртиысь калык артист но РСФСР-ысь сӥё-дано артист Григорий Иванович Титов (1907 – 1981). 31 аресказ Москвае кошкыса, дасо ар пала со дышетскиз кырӟаны быгатонлы. Отын сое ӝужась кизилиен адӟизы, но Григорий Титов вордскем палъёсаз бертоно кариськиз. Дано артистмылэн ужъёсыз узырмытӥзы Россилэн но дуннелэн лулчеберетэзъя зарни фондэз.  
   Быдӟым удмурт кырӟасьлэн вордскем дырысеныз туэ толшоре тырмиз 110 ар. Сое буре вайыса, Удмурт филармониын, озьы ик вордскем Шаркан палъёсаз, концертъёс радъяськизы. «Мынам Удмуртие» радио лулчеберетъя но туризмъя министерствоен ӵош ялӥзы Григорий Титовлы сӥзем «Жильыртӥсь кырӟан ошмес» нырысетӥ элькун радиоконкурс.
  Нош ми газетмылэн та бамаз сётӥськомы Удмурт радиоын ужам тодмо журналистлэн Милитина Гаврилова-Решитьколэн очеркысьтыз куд-ог люкетъёссэ.
  
 Тулкымъяське, тулкымъяське… Кылӥсько ке та кырӟанэз, син азям яркыт-яркыт пуксе кырӟасез. Эфирын тулкымъяськыса чузъяськись лачмыт куара монэ нуэ кадь тӧдьы Кам дуре, солэн тулкымъёсыз вылысь мон адӟисько кадь горд кышетэныз шонась пичи гинэ тӧдьы пароходэз, ваё будэм пужым улын куректыса бӧрдӥсь анаез…
  Уй ке но, вокзал азьын нуназе кадь югыт. Кузь сюрес вылэ потыны дасяськем вагонъёсты электротылъёс ворекъято. Одӥгаз вож вагонэ шаплы ӝутске таза воргорон но келясь эшъёсызлы шляпаеныз шона.
   Укно дуре кариськыса, педло учке. Мылкыдзэ шара усьтытэк ӧз чида:
 - Ой, кӧня тылъёс! Уй тылъёс. Нош кыӵе чебересь адӟисько!..
  Поезд Можга пала вуиз ни, нош эшъёс ялан верасько. Небыт вагонъёслэн лэйкатэмзы улсын сюлмысь лабырто, гор-гор серекто, пинал даурзэс тодэ ваё.
 - Милям Китко гуртамы бусы ужысь бертыкузы кутско ке вал кырӟаны, кыдёке сике чузъяське. А сюан гуръёс, салдӥ гуръёс, ӧтчанъёс. Гуртамы куноос лыкто ке вал, куро ни: я, Гриша, кырӟа, пе, ай «Куке но мон вал, дыр» кырӟандэ, лекос ӟеч кырӟаськод.
 - Кисьматылӥд, дыр?
 - Вукомы вал милям. Отчы пиналъёсын мынӥськом, вукочилы маке-маке юрттӥськом, со милем кампет сётэ. Монэ дугдытэ юрттӥськемысь. «Гриня, – шуоз вал, - тон номыр но эн кары, тон мыным кырӟа гинэ. Мон тыныд озьы но сёто кампет».
 - Сэре кырӟаськод-а вал?
 - Кырӟасько. Со мыным шудэм кадь потылӥз, лэся.
 - Табере тон народной. Ярато тонэ городын но, гуртын но. Кылзо тонэ уӵыез сямен.
  
 Купеын ӵош мынӥсь эшъёсыз кемалась умме усизы ни, нош Григорий Иванович нокызьы но умме усьыны уг быгаты. Тыбыр вылаз берытскиз, киоссэ йыр улаз донгиз, синъёссэ кыниз но вуиз пинал дыраз, Мыддорин возьёс вылэ, анаез-атаез доры.
 Шулдыр гужем нунал. Дугдылытэк жильыртыса, чутыр-чутыр азьлань бызе Япи шур. Шурлэн кыкна палаз ик кыдёке кыстӥсько турнан возьёс, шаугетэ чагыр сик. Татчы кемалась дыръёсы Трочинэ но Гербере котькуд аре люкаськылозы вал матысь гуртъёсысь егитъёс но мӧйыос. Шур дуре тылско но бадӟым пуртыын огъя пӧзьтэм шыд сиё, бергаса шудо, кырӟало. Одӥг гужем егитъёсын ӵош татчы ик лыктӥз ог сизьым аресъем пичи Гири но. Бадӟымъёсын артэ круге султӥз но лад-лад кырӟаз ук, ява. 
  Калыкъёс чылкак паймизы солэн куараезлы. Ма, кытысь, пе, сыӵе уӵы пиез шедьтӥды? Мыддоринысь( удмуртъёс озьы шуо Титово гуртэз) калык, оло, соку нырысьсэ ушъяськыса вераз: милям гурт пи, пе, со! Гуртоосыз пичи Гирилэн куараезлы ӧз пайме, тодо ук: соослэн быдэс семьязы кырӟась. Бадӟым крестьян семьяын пиналъёссы гинэ дас одӥг кузя вал. Ужысь кырӟасагес бертылӥзы…
 Агаеныз лудысь турын вайыны Гири но чортӥськиз. Турын воз вылын тыбыр вылаз кылле но инмын уясь пилемъёс шоры учке. Ӧз но шӧды доразы вуэмзэс. Анаез укноетӥ ик черетскиз: пыр, ай, пе, пыр, пие. Тонэ, пе, Шарканэ ӧтё, кырӟаны возьмало. Гири вылэ ас куэм лыз штани но горд дэрем дӥсяз, пыдъёсаз тӧдьы бинялтонэн выль кутъёс кутчаз, кияз балалайказэ сётӥз но коробо уробое пуктӥз. 
 Шарканын выль калык юрт лэсьтэмын вал, пыртӥзы сое отчы. Валэктӥзы, кызьы сцена вылэ мыноно. Бадӟым будэм бераз но со, дышетскыса ини, сцена вылэ потыкуз, котьку куалектылӥз, нош соку кышкамзэ но ӧз вала, лэся. Пукон вылысен пыдъёсыз выж дорозь уг сузё бере, сое пуктӥзы кыӵе ке пуклёк вылэ. Балалайкаеныз сач-сач шудыса, со кык-куинь кырӟан кырӟаз. Туж чабизы. Кыӵе шумпотӥз соку Гири, сюлэмыз пытсэтэ шедем уӵы кадь лопыръяськиз мӧляяз. 
  …Кылле Григорий Иванович вагон пукон вылын, синъёссэ кыньыса. «Соку ӧй но малпалля ук, кырӟась профессия вань шуыса. А ведь гуртамы, пожалуй, тямыс куараен но кырӟало вал. Табере шуг ни сое валаны, калык пазьгиськиз, кырӟасьёс но ичи кылемын ни. Э-э, мар на ай табре?..»  
  
  1922-тӥ ар. Бугрес вакыт. Егитъёс дышетскон сярысь малпаса улӥзы. Чидатэк кыстӥськизы югытэ. Соос пӧлын ик Гриша Титов но. Солы 15 арес. Тодӥз, Ижын педтехникум усьтӥське шуыса. Кӧня ке егитъёс огазе люкаськизы но городэ шонтӥзы. Кутскиз дышетскон. Нош Гриша понна эшшо но мукет шумпотон вал на. Педтехникумын хор люказы. Хор ужаз на сокугес гинэ усьтӥськем Удмурт клубын но. Отчы но, татчы но вутскыны тыршиз Гриша.
 Удмурт клублэн сцена вылаз кутске Титовлэн бадӟым искусствое сюресэз. Соку со нырысьсэ малпаськыны кутскиз кырӟась луон сярысь. Егитъёс клублэн хореныз поталлязы Ижысь заводъёсы, матысь гуртъёсы.
 Педтехникумез быдтэмез бере куриськиз аслаз районаз. Кылдытӥз хор. Ачиз но кырӟаз, гитараен шудӥз. Но шӧдыны кутскиз, маке но уг тырмы шуыса, сюлэмыз кытчы ке куриське. Иже мыноно ке шат?..
 Искусствоведъёслэн верамзыя, 30-тӥ аръёсы Удмурт республикаын музыкальной культура туж ӝог азинскиз. Кылдӥз хор Удмурт радиоын, усьтӥськиз операя но драмая государственной театр, ужаны кутскиз театрально-музыкальной училище, бӧрысьгес – филармония.
 Г. Титовлэн талантэз тужгес но усьтӥськиз Удмурт радиолэн хораз ужакуз. Татын со тодматскиз пӧртэм калыкъёслэн кырӟанъёсынызы. Операосысь люкетъёсты кырӟаллязы, соос пӧлын вал «Евгений Онегин», «Князь Игорь», «Демон». Отын со куд-ог ариосты но кырӟаз.
  Иже музыкальной училищее дышетыны вуиз Москваысь консерваториез быдтэм мурт Павел Огородников. Кылзӥз Титовлэсь кырӟамзэ но вераз:
 - Тыныд, эше, одно ик дышетскыны кулэ, куараед туж чебер. Сое волятоно.
  Арлэн пумаз гинэ Москвае мыныны учыр тупаз. Ужезъя отчётэн (облжилотделлэн главной бухгалтерез луыса ужаз со дыре). Тани консерватория. Студентъёсты кутон дыр ортчемын. Мырдэм-мырдэм куриськиз декан доры. Лыкты ӵуказе, шуиз.
 Тыбыр сьӧраз потэм бурдъёсын выллем лобиз нотаосын вузкарон магазинэ. Ӵуказеяз кырӟаз. Кутӥзы ведь! Протоколэ гожтӥзы: «Хорошие голосовые данные позволяют зачислить товарища Титова студентом  в Московскую консерваторию имени П. И. Чайковского». Ма быдӟа шуд! Дунне вылысь одӥгаз умояз консерваторие шедиз! Нокыӵе музыкальной образованитэк, кыкетӥ курсэ. Со вал 1939-тӥ арын.
  
 Укмыс ар Москваын ортчиз. Вань та аръёс ӵоже сое дышетӥз тунсыко адями, Фёдор Шаляпинлэн эшез, операосын кырӟась Н. И. Сперанский. Дышетскисезлэсь син азьын будэмзэ шӧдыса, профессор сое ӵем ысъялляз консерваториын ортчылӥсь концертъёсын кырӟаны.
 Дышетсконэз вольыт ортчысал. Кутскиз ожмаськон. Студентъёслэсь но дышетӥсьёслэсь кырӟан-веранъя бригада кылдытӥзы. Со бригадаен Титов война ӵоже трос интыостӥ ветлӥз. 
 1944-тӥ аре вуылӥз Иже. Огназ кык люкетэн концерт сётӥз. Унозэ кырӟанъёсты кык пол но кырӟано луылӥз. Репертуарез узыр: Верди, Чайковский, Моцарт, Глинка, Бетховен но мукет авторъёс. 
 Ожмаськон бырыку, Титов зэмос кырӟась вал ини. Землякмылэн дано басэз, сцена вылын шудыны быгатэмез тросэзлэн син шоразы йӧтылӥзы. Солэн чебер, кужмо куараезлы вылӥ дунъет сётылӥзы. Маин бен сокем дано луиз Г. Титовлэн куараез?
  Нырысь ик, пусъё музыковедъёс, солэн басэз паймымон чылкыт вал. Собере артист куараеныз туж усто шудыны быгатылӥз. Кырӟан гурзэ калык пӧлы вуттон понна, олокыӵе но буёлъёс шедьтылӥз. Солэн кылдытэм суредъёсыз паймымон устоесь пӧрмылӥзы, оло, соин но кырӟамез сюлэме мур пытьы кельтылӥз. Ачиз Г. Титов тужгес умоен лыдъялляз Моцартлэн «Дон Жуан» операысьтыз Лепореллоез кырӟамзэ но шудэмзэ.
  
 Вунонтэм кылиз 1946-тӥ ар. Г. Титовез нырысьсэ гожтӥзы Всесоюзной радиое. Сокугес ик ортчиз нылкышноослэн международной конгрессы. Отын со туж тодмо артистъёсын ӵош концертэ пыриськиз. П. И. Чайковскийлэн нимыныз нимам консерваторилэн бадӟым залаз люкаськем пӧртэм странаосысь нылкышноос кылзӥзы солэсь Фигаролэсь но Мельниклэсь ариоссэ кырӟамзэ. Москваысь мукет артистъёслы сямен ик, юн чабизы Шаркан районысь удмурт пилы но…
  Вуиз чидатэк витем дыр: дышетскон быриз. Горд диплом солы сётӥзы. Кельто вал Москвае, нош Г. Титов бертӥз Иже. Ӧз быгаты люкиськыны ас калыкезлэсь.
 Дораз со вылэ туж трос усиз: филармония, театр, музыкальной училище. Вормыны тыршиз ваньзэ, нош татысен ик ӧз кутскы меда мылкыд чигиськонэз?
  1949-тӥ аре Г. Титовлэсь кырӟамзэ грампластинкае поттон понна гожъязы. Гожтӥзы М. Коробовлэсь «Витён» но «Гожтэт» произведениоссэ, «Шур сопалан», «Пичи бекчеын», «Лымы тӧдьы», «Ямщиклэн кырӟанэз» удмурт калык кырӟанъёсты.
  Умой кырӟась вуэмлы шумпотыса, Н. Греховодов Удмурт театрлэн «Камит Усманов» спектакляз, хорлы гуръёс гожтэм сяна, нимысьтыз кырӟасьлы кырӟанъёс гожтӥз на. Озьы огшоры драматической спектакль бадӟым музыкальной спектакльлы пӧрмытэмын вал.
  Камитлэсь рользэ синмаськымон шудэ Г. Титов. Солы юртто чебер куараез но, быгатыса кырӟамез но, йыгмыт мугоро тусыз но. Учкисьлы кемалы тодаз кыле калыклэн шудэз понна нюръяськись батыр.
  Титов понна вунонтэм кылиз 1956-тӥ ар. Мукет тодмо 50 артистъёсын ӵош со пыриськиз советской композиторъёслэсь кырӟанъёссэс но романсъёссэс кырӟанъя Всесоюзной конкурсэ. Сизьым дипломъёс басьтӥсьёс пӧлын вал со но - удмурт кырӟась.
  
 Солэсь азьлогес но, берлогес но гожтылӥзы кырӟамзэ грампластинкаос вылэ. Зарни фондэ пыризы сюлэсь уно удмурт кырӟанъёс, ӟуч но советской классикъёслэн произведениоссы.
 Одӥгзэ жаляно, Г. И. Титов, оперной студиез быдтэм мурт, национальной оперной театр ӧвӧлэн, аслэсьтыз вань быгатонлыкъёссэ возьматыны ӧз быгаты. Озьы куддыръя аслыз ачиз оскемысь дугдылӥз. «Серметэ но пертчиськылӥз», шуэмез вань. Кыӵе шумпотыса пумитаз со удмурт композиторлэсь Г. А. Корепановлэсь нырысетӥ кылдытэм операзэ. «Наталь» операын со яратыса кырӟаз дышетӥсьлэсь Шестериковлэсь партизэ.
  Шер вордӥсько талантъёс дунне вылэ…
  
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Улон сюрестӥ капчи вамыштоно   Лидия Алексеевна Суворовалэн туэ кык бадӟым дырпусъёсыз: ужаны кутскем дырысеныз 1-тӥ апреле 35 ар тырмоз, нош январе 55-сэ вамыштӥз.  
   Кызьы ачиз вера, юбилейёсты нимысьтыз уг пусйиськы, уг яратӥськы, пе, мултэс саклык висъямзэс. Кышномурт улонэзлы кыӵе ке йылпумъянъёс уженыз лэсьтэ. Со сярысь валаське эшъёсызлэн, кивалтӥсьлэн верамысьтызы. Ӵемысь озьы луэ ук – адями гижысь-пиньысь ужаз тырше, мукетъёсызлы юрттэ, общественной уже пыриське, нокинэ уродэ уг уськыты, нош ӟеч ужъёсыз сярысь чал-чал улэ, ушъямысьтызы возьдаське но, кадь. Ӵапак сыӵеос пӧлы пыре Лидия Алексеевна.
 Сямызъя кышномурт туж чупырес, етӥз, дӥсьтӥсь, кулэ ке шонерак ымад ик вералоз. Сыӵе вал, луоз, егит дыръяз ик.
 - Ачим но валаса ӧй вуы, кызьы Глазовысь медучилищее вуи. Люм школаез быдэстэме бере пединститутэ пырыны малпасько вал. Аля эше медучилищее чортӥз. Айда, шуи но озьы фельдшер луи, - серекъяса мачке Лидия Алексеевна. – Улон инты ӧвӧлэн но гуртэлы матын улэме потэмен Пудеме кариськи. Чик но уг жаляськы татчы кыли шуыса: калык умой, инкуазь чебер, ӵаӵӵаын лачак губи, эмезь, узы. Пеймыт луытозь но, сикетӥ ветлӥськомы. Нош прудмес тодӥськоды-а? Шормуӵез  - верантэм чебер сэрег. Номырин но уг вошты Пудемез.
 Лидия Алексеевна та черкогуртэ 1980-тӥ арын вуиз, соку заводзы пыд йылаз йыг-йыг сылэ вал эшшо. Ужаны кутскиз медсанчастьын. «Милемыз коллектив туж умой пумитаз, - тодаз вае со аръёсты Л. А. Суворова. - Вал кинлэсь адӟем карыны. Тау шуэм потэ валтӥсь врачлы, хирурглы Петр Григорьевич Владыкинлы, юн зол специалист вал. Трослы дышетӥзы Нина Григорьевна Кондратьева, Галина Анатольевна Гончарова -  юрттылӥзы но, кылмес но юаллязы. Янгыше ӧз луылы ке, ӧй сётскылы. Мыным жаль пото туала егит ӧнерчиос. Ӧвӧл соослэн наставникъёссы, нокинлэсь юаны – секыт озьы ужаны».
 Ачиз сярысь пал кыл но ӧз вера, нош больницаен кивалтӥсь егит врач Ольга Дёмина шуэ, мар ласянь гинэ эн вазиськы, Лидия Алексеевна котьку тупен-тупен валэктоз, кулэ ке возьматоз, кылдэм югдурысь потыны сюрес ӵектоз. Нырысетӥ юрттӥсе со мынам. 
 - Каль капчи ужаськом: пу пильылонэз, ву пӧсятонэз ӧвӧл. Тани ремонт лэсьтӥськомы,  - югыт, чебер кабинетъёсты возьматэ Лидия Алексеевна. - Коллективмы ӟеч, ужан мылкыдыз бадӟым. Вообще ми, пудемъёс, туж шулдыр улӥськомы: Ярын, Глазовын ортчись концертъёсы ветлӥськомы, тани нош «Шулдыр ӝытэ» мыномы, «Ерпечкаосты», «Садкоез» учкыны вуылӥмы. Мылкыд милям вань – пуксиськом но Иже, Набережные Челные шонтӥськомы. Ма мӧзмыса улод? Огшоры нуналъёсы спорткомплексын ваньмон дырмес ортчытӥськомы: арняяз куинь пол секциосын мугормес кыдатӥськомы, куасэн ветлӥськомы, гужемысен «финской ходьба» шуонэн но турскиськомы.
 Капчи мылкыд, спорт, шулдыръяськыны быгатон – ваньмыз та Лидия Алексеевналы азьло кадь ик чебер, веськрес мугоро луыны, улонысь шуг-секытъёсты вормыны юртто. 
 Галина Сунцова. 
 Яр ёрос.
   Одӥг ужен гинэ улэмзы уг поты   Редакцимы ляб адӟисьёслэн огазеяськонзылэн административной юртаз интыяське. Паймоно та адямиослэн мыло-кыдо луэмзылы: я соос кырӟаса пуко, я библиотекаын вераськон ӝуто, я праздникез пусъё, я ӵошатсконъёсы пото. 
   ОРТЧЕМ арняе артысь кабинетэ куинь нунал ӵоже калык кыстӥськиз. Мар сокем каро меда шуыса ачим но дыртӥ доразы. Тани, дирижер музэн, вань ужен кивалтэ А. В. Емельянов. Валатски ни – татын спортъя ужрад, угось Александр Всеволодович кема аръёссэ ни кивалтэ ляб адӟисьёс пӧлын спорт удысэз радъянэн.
 Лыктэмъёс черодзэс витё – ку соослы киязы дротикъёс сётозы но мишене йӧттыны старт ялозы. 
 Кызьы валэктӥз кузёзы, та ӵошатсконъёс  туэ понна нырысетӥосыз ай.
 
 - Азьвыл дыръя кыӵезэ но ӧм ортчытъялэ, кытчы но ӧм пыриськылэ. Кӧня вормонъёс басьтэмын элькун но Росси радын! Туала улонэн уд ни ӵошаты: секыт луиз ӵошатсконъёс радъяны – уксё кулэ ук котьмарлы, - валэктэ Александр Всеволодович, собере нош азьланьтэ веранзэ. – Егитъёс трос али ужало цехъёсын. Одӥг ужен гинэ улэмзы уг поты, ӵошатсконъёс радъяны куро. Ветеранъёсмы но ай мыло-кыдоесь, спортэн уг люкисько.
 Озьы тӥни та огазеяськонын нош улӟытыны малпало спартакиадазэс. Дартсъя ӵошатсконъёссы радъяськизы ужан удыссыя: 1-тӥ интые потӥз автопровод лэсьтонъя цех, 2-тӥ интыын – ОТК ёзэт яке, мукет сямен вераса, контролёръёслэн командазы, нош 3-тӥосыз луизы мисьтаськон машинаослы проводъёс лэсьтонъя цехын тыршисьёс.
 Дротикъёсты лэзьяса, тужгес но трос очко люкам Нина Питомцева. Солэсь ӧжыт гинэ бере кылем Павел Наговицын, синъёсыз ляб адӟемен инвалид ке но луэ.
 Оглом ужрадэ ог витьтон мурт пыриськиллям. Устоосыз быгатэмзэс юнматозы на карын ортчоно ӵошатсконъёсын.
  
 КЕМАЛАСЬ ӧвӧл Глазовысь ляб адӟисьёслы ӧтён вуэм Екатеринбургысь – Ураллэн кубокез понна куасэн ӵошатсконъёсы. Отчы пыриськон пумысен кенешиллям ни. Куасчиоссы дасясько: Южный посёлокын куас сюрес вань – бадӟым старт азьын отын быгатонлыкъёссэс волято. Шӧдӥське, Александр Всеволодовичлэн мылкыдыз ӟеч. Уксё пумысен бен шугъяськонъёссы вань, вазиськиллям ни юрттыны курыса Глазовысь комбикорм поттӥсь заводэ. Озьы ке ӧз пӧрмы, асьме уксёлы но мыномы, шуэ.
 - Милемлы веть мыноно гинэ. Отын бызьылом, призъёсты одно ик басьтом, - кужымзылы мур  оскыса вера со.
 Ӵошатсконъёс радъяськозы ни та шутэтскон нуналъёсы. Сӥзёмы соослы вормонъёсын бертыны.
  
 ВУОНОЯЗ толэзе шашкиен ӵошатскон- ъёсы пыриськыны чаклало. Таяз но удысын юн пӧрмыто. Иван Псарев, Лариса Ложкина, Борис Трефилов – кӧня пол огазеяськонлэсь данзэ утьылӥзы, вылӥ наградаос басьтылӥзы элькун радын но.
 Нош гужем вуоз – таиз но узыр луоз капчи атлетикая ӵошатсконъёсын басьтэм вормонъёсынызы.
 Лариса Быгинская.
 Глазов кар.
   23-тӥ февраль: кужмооссэ данъян   Атыкай музъемез утисьлэн нуналаз Як-Бодьяын бадӟым ужрадлы кутскон сётэмын луоз: сӥё-дано усьтӥськозы элькун гурт шудонъёс. Ог сюрс пала гурт спортсменъёс вожвылъяськозы, ас ёроссылэсь данзэ утьыса. Та вакыт куасэн бызьылонъя базаын лэсьтӥськон ужъёс азьланьтӥсько на. Бодьяос лӧптэмын: азьвылзэ базазэс тыро-пыдо тупатъяло-выльдо. Хоккеен шудонлы выль каток липет улэ пыртэмын – таӵеез соослэн гинэ. Спортивной объектлэсь ӟечлыксэ но дасьлыксэ эскерыса возе Элькун Тӧро. Вуоноезлэн но тол олимпиадалэн ортчоно интыез тодмо ини – со луоз Пичи Пурга. 
   Глазов ёрослэсь данзэ утьыны оскемын 37 спортсменлы. Хоккеен шудӥсьёсмы вормон вылысь, со понна нюръяськозы тужгес но кужмоеныз - Дэри ёрослэн командаеныз.
 Пусъем потэ полиатлонистъёсмес. Арысь аре элькун тол гурт шудонъёсы пырисько Адамысь Петр Арафаилов но Владимир Дзюин. Кыксы ик соос 40 но солэсь бадӟым аресъемъёс пӧлын ӵошатскозы. Нош егит спортсменъёс радын ассэ возьматоз Коротайысь Костя Иванов. Пияш дышетске Глазовысь технической колледжын, спортэн эшъяське пинал дырысеныз. Уно ӵошатсконъёсын Куреггурт школалэсь данзэ вылӥ возьыны юрттӥз. Костялэсь спортлы бадӟым мылкыдзэ пусъё дышетӥсьёсыз но, мумиз-бубиз но. Адӟем карымон со луэ школаын дышетскись выныз понна но. Элькун гурт шудонъёсы егит спортсмен пыриськоз нырысьсэ. Алигес гинэ, «Россиысь куас сюрес» вылын, со юнматӥз ини вормыны быгатонзэ: 5 иськеме бызьылонын 1-тӥ инты басьтӥз.
 Нылкышноосмы-полиатлонистъёс тожо юнэсь, уно пол соос асьсэды возьматӥзы ни гурт шудонъёсын. Коротайысь сузэръёс Люба Коротаева но Таня Иванова, Пониноысь Ирина Люкина котьку вань кужымзэс сётыса тыршо.  
 Вормон мылкыд но капчи стартъёс спортсменъёсмылы сӥзёмы!
 Лариса Быгинская.
 Глазов ёрос.
   Вакцина ик юрттоз   Толалтэ тазалыклы кышкытлык ваё кынман висёнъёс. Таиз ар но палэнэ ӧз кыльы. Али ОРВИ, ОРЗ, пуэд ӧраз пыремын. Тужгес но трос черламъёс покчиос, арлыдоос но калыко интыосын ужасьёс пӧлын. Пуэдэн сэрен кылем арняе  7 нылпи сад, 2 школа, 12 нылпи садысь 16 группа, 31 школаысь 94 класс карантинэ ворсамын вал. Нош толон нуналлысен Глазовысь вань школаос пытсамын. Дышетскисьёс «шутэтскозы» 19-тӥ тулыспалозь. 
   Арысь аре югдурен пумиськиськомы ке но, висён вуэ ке, ӵемысь ум тодӥське, мар карыны. Валэктонъёс сётон понна кылем арняе элькунысь Роспотребнадзоръя управлениысь ӧнерчиос телефон пыр «пӧсь линия» радъязы. Дэри, Пичи Пурга, Як-Бодья, Камбарка, Юкаменск, Глазов ёросъёсысь но Ижкарысь 14 мурт вазиськиз.
 Тужгес но трос юанъёс герӟаськемын вал пуэдлэсь утиськонэн.
 Ӧнерчиос тодэ уськыто.
 ОРВИ огсыр кутске. Адями лябоме, нырыз вияны кутске, кӧс кызон аля.
 Нош грипп адямиез шуак пыд йылысьтыз погыртэ. Температура 40 градусозь ӝутске, йыр лек висе, быгытъёс (мышцы) но суставъёс висё. Тужгес но секыт 3-5-тӥ нуналъёсаз, висён лябоме 8-10 нуналаз. Пуэд дыръя сосудъёс сӧрисько, соин нырысь вир кошкыны быгатэ. Пуэд бере лябомем организмын мукет инфекциослы но «ӧсъёс» усьтӥсько.
 Тужгес но секыт висё пиналъёс но арлыдоос.
 Грипплэсь утиськон пайдаё амал - вакцинация. Жаляса верано, туэ шаерамы ӝыныезлэсь ичиез гинэ улӥсьёс прививка лэсьтӥзы.
 Черлэсь утиськон вылысь озьы ик организмез кыдатоно. Ӟеч изёно, шутэтсконо, ӵемгес чылкыт омырен шокано. Ульчае потыку, куазья дӥсяськоно. Пыдъёс котмыны ке шедизы, гуртэ бертыса, шуныт вуын шунтоно.
 Нимысьтыз саклык висъяно сиён-юонлы но. Ӝӧк вылын ӵемгес луыны кулэ А, С витаминъёсын, цинкен но кальциен узыр сиён: апельсин, мандарин, лимон, чырс йӧл, сыр, творог, чорыг, сӥль, ӵужкушман, изюм, курага но мукет.
 Кин юн кышка висёнлэсь, нуллыны луэ маска. Кин ке кизьнылэ яке кызэ ке, ымез но нырез ныркышетэн ватоно.
 Одно ик вазиськоно эмчилы, малы ке шуоно висись мурт ӵош ужась эшъёсызлы, ӵыжы-выжыосызлы но черзэ «кузьма».
 Алевтина Сизова.
 Кылем арняе ОРВИ диагноз пуктэмын 13555 муртлы. Азьло арняен ӵошатыса, со 42%-лы тросгес. Кык аресозь нылпиос пӧлын – 27%-лэсь уногес курадӟисьёс, 3-6 аресозь – 24%, школаосын дышетскисьёс пӧлын – 59%, бадӟымъёс пӧлын – 56%. Секыт югдур Дэбес, Кез, Кизнер, Як-Бодья ёросъёсын.
 2-8-тӥ феврале грипп диагноз пуктэмын кызь куать муртлы, куатез соос пӧлысь – 6-14 аресъем нылпиос. Пуэд пусъемын Дэбес, Камбарка, Кез, Киясово, Юкаменск, Як-Бодья ёросъёсын.
 Туэ шаерамы кузёясько пуэдлэн A(H3N2) (53 учыр), В (3 учыр) вирусъёсыз.
   Тодысал ке, эшез кулоз шуыса   Йырез шузимытӥсь суретлэсь улонысь кошкиз быдэ вуымтэ пи. Кылем сӥзьыл, шуэрскы- тӥсь ивор вӧлмиз - «спайс» шуонэз кыскыса егитъёс улонысь кошко. Огдыре, сентябрь-октябрь толэзь ӵоже гинэ кунамы сизьым сю адями котыр уродмиз, ньыльдон мурт пала кулӥз. 
   Соку госнаркоконтрольысь ӧнерчиос шуизы вал, элькунамы сурет ӧз на вуы, но ганяк ум кариськиське, малы ке шуоно югдур сюлмаськытэ. Кема ик витёно ӧз луы. Мурт синкылиос вылын узырмыны турттӥсьёс шедизы асьме шаерамы но – сьӧд эзель вуиз гуртъёсы но каръёсы. Нош семьяосы кайгу пыриз.
 Усыкмытӥсь суретъёслэн вотэсазы ӵем шедё быдэ вуымтэ нылпиос. Нош кысконъёс еж мугоръёслы туж кышкыт луо.
 9-тӥ феврале ватӥзы Можга школаысь дышетскисез. 7-тӥ феврале урокъёс бере Женя (нимъёс воштэмын) Миша эшез доры кожем.
 Юлтошезлэн мачкемезъя, пиос гуртын куинь кузя вал. Одӥгез Женялы кыскон суретсэ ӵектӥз. Ваньзы ог-огзэс ӟеч тодо бере, кызьы адямилы уд оскы. Ӝеня уродмиз (ӧскыны кутскиз) суретэз кыскем бераз ик. Но ӵектӥсь эшсы буйгатӥз, номыр но кышкытэз ӧвӧл, озьы ик кулэ луыны шуыса, ӧскоз но изёз, пе. «Скороез» но ӧтьыны ӧз лэзьы.  Зэм но, Женя изьыны выдӥз, эшсы ӝоген кошкиз, Миша но шутэтскыны кариськиз.
 Но часлы быдэ эшсэ эскерыны султылӥз, нош вить часэ ӵукна со кулэмын ни вал. Соку гинэ «скорое» жингыртӥз. Вуизы югдурез утисьёс но. Соослэсь ик шимес учыр сярысь тодӥзы Женялэн мумиз, сюратаез.
 Ӵыжы-выжыосыз уг валало, кызьы озьы пӧрмиз, ведь семьязы умой, Женяез яратылӥзы, ноку но урод ӧз карылэ. 
 Кытысь пиос доры йырез шузимытӥсь сурет вуиз? Вераськонъёс вань, вӧлмытӥсь школаязы ик дышетске шуыса. Зэмлыкез шедьтозы югдурез утисьёс.
 Наркотикъёсты вӧлмытонэз алонъя кун службалэн Удмурт Элькунысь ёзэныз кивалтӥсьлэн Сергей Лукинлэн верамезъя, шузимытӥсь суретэз ӵектэм пияш вылэ «Причинение смерти по неосторожности» статьяя уголовной уж ӝутэмын. Озьы ик со кыл кутоз наркотикез вӧлмытэмез понна. Ӧнерчилэн верамезъя, али уж мынэ суретлэсь шаерамы вуэм сюрессэ шараян бордын.
 Алевтина Сизова.
   Валтӥсен лыдъясько алон ужъёс   Выль ар кутскиз гинэ, тылпуэн нюрьяськисьёс рейдъёссэс мытӥзы ни. Соос коркась корка ветло – гуръёсты, электроезъёсты учко. Эскерон улэ нырысь ик шедё трос нылпиё семьяос, огназы улӥсь пересьёс, юыны яратӥсьёс. 
   Таяз радэ тылпуэз алонъя ёзэтысь инспекторен Александр Наумовен ӵош рейдэ потаны мылкыд каримы ми но. Эскерыны пуктэмын вал Штанигуртысь 8 корка. Рейдэ озьы ик пыриське Штанигурт поселенилэн кивалтӥсез Павел Бузмаков. Солы тодмо, кытын гуртлэн «ляб интыосыз», кытчы быгатэ йыгаськыны «горд атас».
 Вамыштӥськомы нырысетӥез адресъя. Корка тунгонамын. Татчы берло нош лыктоно луоз. Адске уго, коркан тамак кыскисьёс уло.
  
 Мукетаз коркан улэ огназ кышномурт, пичи плитка вылын сиён дася. Мон пожарный ӧвӧл ке но, адӟисько ини: гурез но электроезъёсыз бадӟым кышкытлык кылдыто. Воргоронъёс, валамон, югдурез эшшо мургес адӟо: счётчик вуж, езъёс алюминьлэсь – марысь мар ке, счётчик ачиз уз кысӥськы, алюминь езъёс шуналозы. Но кышномурт шуэ, воштӥсьёсыз солэн ӧвӧл: пиез кытын ке городын, кытынзэ – уг тоды. Корка пушкын – чуланын кадь, укноос маин ке ӵоксамын-пытсамын, котырак оло дӥськут, оло мар ке арбериос. Кызьы вамышъя кышномурт, кытын кӧла – валаны шуг, нокытын нокыӵе радыз ӧвӧл.
  
 Куинетӥяз коркан улэ воргорон, дӥськутэныз валче валесын, шобрет улын кылле. Кудӟемын ӧвӧл кадь. Павел Иосифовичлы валэктэ, пуэдэн висисько, пе. Воргорон ке но, корка пушказ чылкыт. Но инспектор Александр Наумов пол вылысь обогревателез синйылтэ, сое кузё ас киосыныз йӧндыриз, шӧдске. Валамон, со куронъёсты тӥян луэ.
  
 Эшшо одӥг квартираын – трос нылпиё семья. Огез нылпи коляскаын, дӥсямын но шобретэн шобыртэмын. Мукетыз – 3-4 аресъемез, валес вылын шудэ. Огъя валысь, ньыль нылпиоссы. Соос но анай-атайзы уло одӥг комнатаын. Милемлы, педлось пыремъёслы гинэ но, корка пушкын кезьыт потэ. Кышномурт валэктэ: туннэ гурме ӧй эстылы на, пу пыртоно ке, котэсь луозы эшшо. Ӝытазе эсто, шуэ. Шкаф йылын кипятильникен чай быректэ.
 Валасько, пе, тазьы улыны уг яра, но мар кароно. Павел Иосифович шуэ, та корказы но соослэн ӧвӧл эшшо, братэзлэн лыдъяське. Федерал программая солы ӝоген выль квартира сётэмын луоз, но таосты отчы уг ни лэзьы шуэм. Трос нылпиё семьялы висъямын музъем, отчы мар но со таос пуктӥллям ик, лэся, но толалтэ отын улыны луоно меда?
  
 Эшшо одӥг корка. Азбарын, милемды адӟыса, думет йылын кекамон тэтчаса, утэ бадӟым пуны. Тани-тани алетскоз но кесялоз.
 Зынӟем коркан пукон вылын мӧйы кышномурт пуке. Внукеным, пе, улӥсько, кӧлэ али. Куараосмес кылыса, 30 аресъем внукез сайказ, ми доры потӥз. Мар шуод со сярысь: адями ӧвӧл ни со, куинь арняос дугдылытэк юэмын, шӧдске. Кытчы вамыштэмзэ но, адями кылэз но уг вала.
  
 Александр Александрович Наумов мачке: рейдъёсы потакузы, оломае но адӟоно луо. Кылемаз, шуэ, вылаз пуны алетскем, куртказэ кесям. Куддыръя тани таӵе юэмъёс мыжыкъёсын но пумитаны быгато.
 Озьы, тямыс корка ортчоно ке вал, куатяз гинэ пырыны быгатӥмы. Кыказ – трос нылпиё семьяос уло, ньыляз – «асоциальной» шуонъёс. Тылпу потэмлэсь, бадӟым кайгулэсь одӥгзы но утиськымтэ.
 Елена Пономарева.
 Глазов ёрос.
 Туспуктэмъёсыз авторлэн.
   Нокин уз вуны   15-тӥ тулыспалэ Афганистанысь совето войскоосты поттэм дырысен 26 ар тырмиз. Та лыдпусэз сӥлы карыса но мукет пӧсь интыосын быремъёсты буре вайыса, Глазкарысь Локальной ожъёсын бырем ожгарчиослы монумент дорын митинг ортчиз. 
   Сое радъязы Афган ожысь ветеранъёслэн но Афганистанысь но мукет пӧсь интыосысь сӧсыр луыса бертэмъёслэн огазеяськонъёссы. Митинге пыриськизы ветеранъёс, школаын дышетскисьёс, быремъёслэн ӵыжы-выжыоссы, матысь адямиоссы.
 Бырем эшъёссэс тодэ вайыса, ожгарчиос синпелет вӧзын сюсьтыл ӝуатӥзы, горд гвоздикаос понӥзы.
 Ожгарчиосты кылзыса, вирсэрын вир кынме, сюлэм шымырске. 
 Афган ож 1979-тӥ арысь 25-тӥ толсурысен 1989-тӥ арысь 15-тӥ тулыспалозь кыстӥськиз. Лыдпусъёс верало, Афганистанысь ожын Советской Армия 14 сюрс 427 адямизэ ыштӥз. Ыштонъёс нуиз афган калык но - 2 миллион котыр пиоссэ быремен ивортӥз.
 - Россиын вань нунал, ку кунгож сьӧрын службазэс нуэм ожгарчиосты тодэ ваё, - шуиз Яр, Балезино, Глазов ёросъёсъя но Глазов каръя военной комиссариатлэн кивалтӥсез  Владислав Семёнов. - Асьме пиосмы пыриськизы  Анголаын, Мозамбикын, Эфиопиын, Никарагуаын, Кубаын, Вьетнамын ортчем ожгар операциосы. Собере тылож кутскиз Афганистанын, бӧрысьгес Чечняын. Жаляса верано, котькуд ожын адямиос быро.
 Туннэ ми тау шуиськом ваньмызлы, кин ас вылаз шӧдӥз войналэсь кышкытсэ, вормиз шуг-секытъёсты. Тау мумы-айыослы пиоссэс умой будэтэмзы понна.
 
 Карлэн тӧроез Александр Вершинин:
 - Асьме пиосмы пӧсь интыосын службазэс нуэм сярысь тросэз ӧз тодылэ. Мон ачим институтын дышетски Вьетнам пыр потэм пияшен, вал солэн наградаосыз, но со сярысь ичиез тодылӥзы. Геройёс асьме пӧлы вуизы Афган ож дыръя.
 Тросэныз заводын ӵош ужамы. Соос сярысь умой кылъёс гинэ вераны луэ. Ужзэс рос-прос лэсьто, ӟеч эшъёс, пиос, атайёс луо.
 Соослэсь адӟем кароно егитъёслы. Ӧвӧл вунэтоно, туннэ но атыкай музъеммес утёно шуыса.
 Егитъёсты армиын службалы дасян, шаермес яратон мылкыд пыӵатон вылысь кылдытэмын «Кречет» военно-патриотической клуб. Пыриське отчы Илья Гаврилов но, Глазовысь технической колледжысь студент:
 - Атае 1994-тӥ арын Чечняын служить кариз. Улонысьтыз со вакытэз сярысь трос мыным но мачке. Солэсь бере кылеме уг поты, армие мыныны дасяськисько. Азьло атае алэ вал службалэсь, дуннеын югдур секыт, оло, оже шедёд, шуэ вал. Туж, пе, секыт эшъёстэ ыштыны, Кавказын ас синмыныз адӟиз ук, кызьы егит пиос бырылӥзы. Нош али шуэ ни, одно ик служить кароно шуыса. 
 Советской войскоосты Афганистанэ пыртон сярысь ужкагаз КПСС-лэн ЦК-езлэн Политбюроезлэн заседанияз 1979-тӥ аре 12-тӥ декабре кутэмын вал. Постановление кутэм сярысь калыклы номыр но ӧз вералэ.
 Мумы-айыос, пиоссэс армие келякузы, ӧз но малпалэ, оже шедёзы шуыса.
 Глазовысь куинь сюлэсь ятыр адями службазэ Афганистанын нуиз. Куатез улэп ӧз ни бертэ: Александр Петров, Сергей Ившин, Дмитрий Кулябин, Александр Бабурин, Сергей Караваев но Валерий Зюзиков.
 Нырысь ик шимес ивор вуиз Петровъёслэн семьяязы.
 - Пимы ортчиз Москваысь сержантъёслэсь школазэс, - тодаз вае анаез Людмила Григорьевна. -  Собере Ташкентысь гожтэт басьтӥмы. Валамы, Афганистанэ мыноз шуыса. Трос синвуос вал, но умоезлы осконэн улӥмы. Нош 25-тӥ июне 1981-тӥ арын со быриз. Басьтӥмы кулэмез сярысь ивортон, собере вуиз цинк корос.
 Альбина Бушмакина.
 Глазов кар.
   Дуннее укно книга пыр усьтӥське   Литературалэсь арзэ усьтӥзы В. Г. Короленко нимо библиотекаын 19-тӥ феврале.  Нунал ӵоже ортчизы пӧртэм ужрадъёс: пумиськонъёс, мастер-классъёс, адӟытонъёс. Ваньмыз соос возьматӥзы: книгаосты ӧвӧл палэнтоно, соос паймымон дуннее ӧссэс усьтозы. Ӵапак февраль толэзе ортчо удмурт культуралы сӥзем нуналъёс, соин «Удмурт кенеш» огазеяськонлэн Глазов ёросысь ёзэтэз но бере ӧӟ кыльы. 
   Ми но мылысь-кыдысь пыриськимы марафонэ, туэ ведь бадӟым юбилеймес пусйыны чакласькомы. Нырысетӥ этажын радъямы газетлы гожтӥськон но шаертодонъя викторина. Юанъёслы валэктонъёс сётыны мылкыд карисьёс трос ик шедизы, кузьымъёсмы пӧсь шаньгиос кадь лобӟизы. Тужгес но тодӥсь-валась луэмзэс возьматӥзы технической колледжысь студентъёс. Одӥг юанлы валэктон сёто гинэ, эшшо юанэн бумага кыско на. Пиос йырзэс тӥяло: «Удмуртилэн флагаз кыӵе буёлъёс вань. Мар возьматэ сьӧд буёл?»
 
 Ог-огзылэсь юало:
 - Тон тодӥськод-а? Мон вунэтӥ.
 Кенешыса, шонер валэктон сёто.
 Паймоно кадь, кин удмурт но уг вераськы, удмурт сямен гожтэмез валаз ведь. «Кыӵе удмурт газет-журналъёс пото нылпиос понна?» юанлы валэктон сётӥз телевидениысь ӟуч оператор.
 
 Кинлы ручка сюриз, кинлы фильмъёсын диск, тужгес но егитъёс кулэясько вылэм чай юон кружкаослы.
 Кыкетӥ этажын ужаз туспуктӥсьлэн Юрий Дерябинлэн адӟытонэз. Юрий Вениаминович тунсыко адями, котькытчы но фотоаппаратэныз вутске. Яратэ инкуазез фотографировать карыны. Туспуктэмъёсаз пуксё турлы бубылиос, яркыт сяськаос, ненег турын нюжаос, пӧртэм нымы-кибыос.
 Суредасьлэн Владимир Наговицынлэн чеберлыко творчествоезлэн дуннеез туж паськыт. Ужа пӧртэм жанръёсын, но ваньзэ огазея этнокультура. Котькуд ужзэ фольклор, мифология вылэ пыкиськыса кылдытэ. Таяз пумиськонын со лыктэмъёсты перформансъёсын тодматӥз.
 Тунсыко ужрадъёс бере котькудӥз быгатӥз пыӵкулонэн чай юыны.
 Алевтина Сизова.
 Глазов кар.
 Сюлэмаз – кырӟан Крезьгурчилы Геннадий Матвеевлы нырысетӥ мартэ тырмысал 85 арес. Солы сӥземын вал буре ваён ӝыт. Ужрадэз нуисьёслэн верамзыя, крезьгурчи – шаерысьтымы одӥгез тужгес но дано адями.
 Вордскиз Пичи Пурга ёросысь Ильинское черкогуртын. Атайзы быриз войнае. Куинь нылпизэ анайзы огназ будэтӥз, но ваньзэ пиоссэ дышетыны луонлык шедьтӥз.
 Вуоно крезьгурчи тямыс аресысен ас мылкыдызъя мандолинаен, балалайкаен, арганэн шудыны дышиз ни. Сизьым класс бере, Ижкарысь музыкальной училищее пыриз. Нош 1956-тӥ арысен улонзэ герӟаз Глазовысь пединститутэн. 
 Художественной кивалтӥсь сямен, вуылӥз ужаны Качкашурысь, Слудкаысь, Кочишысь художественной самодеятельностья коллективъёсын. Таланто крезьгурчи калыклэн тодаз кылиз лякыт сямо, сюлмо луэменыз, адямилэсь мылкыдзэ ӝутыны быгатэменыз. 
 1960-тӥ арысен кивалтӥз Качкашурысь хорен. 1963-тӥ арын Ижысь студиен «Поёт народ» фильм кылдытэмын. Хоръёслы выль кырӟанъёс кулэ вал. Геннадий Матвеев кутскиз соосты гожъяны. Троссэ ӝоген калык яратӥз. Соос пӧлын «Эсьмаса», «Тодӥськод-а?» но мукетъёсыз. Соос пыризы «Италмас» ансамбльлэн, Удмурт радиолэн но телевиденилэн хорезлэн репертуаразы. Нош С. Широбоковлэн кылбуръёсызъя гожтэм «Ӧй быгаты вунэтыны», «Кырӟа, арганэ!» Г. Матвеевлэсь кырӟанъёссэ грампластинкаосъя «Мелодия» фирма гожтӥз.
 Вунонтэм аръёс
 Ӵапак со вакытэ Качкашурын будӥз Михаил Ворончихин, яратоно артистмы.
 - Со вал вунонтэм аръёс, - тодаз вае Михаил. – Пинал дырысен ваньмыз ужаллязы. Гужем ньыль часэ ӵукна султылӥмы ни, лумбыт ужын, нош ӝытазе клубе репетицие мыноно. Юн со секыт мыным потылӥз. Муми шуылӥз, мылыд ке уг поты, эн мын ук, кин кырӟа-эктэ, со шудтэм луэ. Но мон озьы ӧй шуысал. Шаерамы но быдэс дуннеын мыным чабизы. Италиын куараме туж вылӥ дунъязы, «мини-Паваротти» шуизы.
 Геннадий Николаевич сярысь шуныт кылъёс гинэ верам потэ. Но ӵем ӧм пумиськылэ, ваньмон дырмы ӧз шедьылы. Тодам ваисько, кызьы мон кыкетӥ курс бере лыктӥ каникулэ. Геннадий Николаевич вазиськиз, коллектив конкурсэ пыриськыны кулэ, юртты, пе. Соку хор 1-тӥ степенё диплом басьтӥз. Карысь одӥгаз столовойын ӵукнаозь шулдыръяським. Калык туж трос, сиён-юон ӝӧк выл тыр, ваньмыз понна коньдон колхоз тыриз.
 Сыӵе шулдыр улылӥм. Иже грузовой машинаен мынӥськом вал. Кузовлэн пол вылаз куро валиськом, пу ӟусъёс вылын пукиськом. Паймоно кадь, соку нокин но кынман висёнъёсын ӧз курадӟылы.
 Верам потэ на: талант Инмар сётэ. Асьме шаерамы трос кырӟась адямиос, но соосты уг тодо. Шуом, Играын вань асьсэлэн Зыкиназы. Кырӟаны кутске ке, тыбыретӥ тараканъёс олань-талань бызьылыны кутско. Играе вуылыкум, котьку но соин пумиськыны тыршисько. Сыӵе куара тыныд сётэмын, малы тон татчы кылид, юамелы, ӧйтӧд шуэ, семья, пиналъёс. Востэмесь асьмеос, уйпал удмуртъёс, ӧжытак «кынтэмын» кадь. Лымшор удмуртъёс сэзесьгес, соин ик тросэз артистъёс отӥ палась луо. Тани Геннадий Матвеев но быдэсмемын Пичи Пурга ёросын.  
 Котькудӥз сюлэме пыӵа
 Пединститутысь преподавательлы Александр Викторович Тутолминлы кылдӥз Геннадий Николаевичлэсь дышетскыны.
 - Пермь улосысь Удмуртие лыктыса, мон пайми, кыӵе чебересь татын кырӟанъёс. Нош кырӟан – со адямилэн лулпуш дуннеез. Юнме шат Удмуртиын быдэсмемын быдӟым композитор Пётр Чайковский. Тужгес но сюлэме пыӵазы крезьёс. Крезь пыр адями быгатэ шӧдонъёссэ, малпанъёссэ вераны.
 Калык кырӟанъёс вылын будэм композиторъёс кылдыто туж чебер крезьгуръёс. Геннадий Николаевичлэн котькуд кырӟанэз сюлэме пыӵа, тодэ кыле. Нош кыӵе аспӧртэмлыко вал солэн баянэн шудон амалэз, ми весь киосыз шоры учкылӥм.
 Крезьгурчи сяна, со вал умой, мур малпаськись педагог. Чакласькылӥз, кызьы нылпиослы крезьгурез яратон мылкыд пыӵатоно. Удмуртиысь школаосын крезьгуръя урокъёсты ортчытонъя методика ӵектӥз.
 Гажано дышетӥсьсэс, сюлмо эшсэс тодазы вайизы карын но ёросын улӥсьёс. «Поющие сердца» ансамбль кырӟаз Г. Н. Матвеевлэсь кырӟанъёссэ.
 Композиторлэсь улон сюрессэ рос-прос усьтӥз Л. Б. Шмыгина «Жаворонка солнечные песни…» книгаяз. Со вань публичной научной библиотекаын.
 Геннадий Матвеевлэн эшлыко кусыпъёсыз вал Флор Васильевен, композитор сярысь со шуиз «Он песню в ладонях несет…» Буре ваён ӝыт но озьы ик нимаськиз.
 Альбина Бушмакина.
 Глазов кар.
   Лэчыт ужпумъёсты – серем пыр   27-тӥ толшоре Глазов ёросын ортчиз нырысетӥез ёрос конкурс – КВН. Куспазы ӵошатскизы вить командаос: "Made in med" - Глазовысь Медицинской техникумлэн командаез, "Нержавейка" - "Металлист" заводысь егитъёс, "Амуры" (Штанигуртысь), "Дети Йети"(Кожильысь) но "Кошкины дети" (Кочишевоысь) культурая юртъёслэн командаоссы.  Жюриын пукизы воргоронъёс гинэ: Александр Золотарев, Евгений Мельниченко, Айдар Сахапов, Егор Огородников но Виталий Петров. Нуиз пумиськонэз Денис Кузнецов. 
   КВН-лэн валтӥсь малпанэз – инкуазез утён. Солы ик сӥземын вал конкурсъёс но «гуртын уж».
 Командаос умой возьматӥзы, кытчы вуттыны быгатэ экологиез кырсёмытон. Кочишевоос солы быдэс кырӟан малпаллям:
 «Птицы смеются, и вдруг замолчали – воздух не тот,
 Дети играют на смартфонах давно – песочек не тот…».
 Югдур ӝутэмын-бугыртэмын гинэ ӧвӧл, егитъёс сое палэнтон амалъёсты но утчало - утялскыны ваньзэсты лӧпкыто.
 Нош штанигуртъёс – «Амуры» команда - калыклы аспӧртэмлыко дэмлан сётӥзы: «Утелэ инкуазьмес, шутэтске Турциын!». 
  
 Но ужпум жуг-жаг куян бордысь гинэ уг поты, сиён-юонэ пӧртэм ватсэтъёс тыремен но герӟаськемын. Кытчы со вуттоз адямиосты? Тани «Амуры» команда возьматӥз: оломар но сиыса, воргоронъёслэн гадьёссы будыны кутскиллям.  
 Сыӵеез но луоз, осконэз ӧвӧл!
 Улонысьтымы пӧртэм шекъёсты возьматӥзы на командаос. Лэчыт ужпумъёсты - серем пыр.  
 - Ку асьмелэн карамы но ёросамы умой сюресъёс луозы ни?
 - Малы со кулэ? Тушмон-а мед ортчыны быгатоз?
 - Толалтэ асфальт «кисьтэмысь» дугдӥзы ке…
 Ӧз кыле палэнэ эмъян удыс но, «боярышник»-ен кылдэм югдур но…
  
 Лэчыт малпанъёсынызы, веранъёсынызы паймытӥзы егитъёс. Трос умой кылъёс веразы соос сярысь жюриын пукисьёс но. 
 Нырысетӥ интые потӥзы вуоно эмчиос. Асьсэлэсь сцена вылэ потэмзэс но шудонэ пыриськемзэс соос озьы ик сереме ӝутӥзы:
 - Паймиськоды, дыр: малы вуоно врачъёс КВН шудыны потӥзы?
 - Тӥ ми доры лыктытозь, лучше ми тӥ доры вуомы! 
 Кыкетӥ интыын – «Нержавейка» («Металлист» завод) команда. Куинетӥын – Кожильысь «Дети Йети»-ос.
 Вань командаослы – сӥ но дан, мылкыд каремзы понна, калыкез серекъятыны быгатэмзы понна!
 Елена Пономарева.
 Глазов ёрос. 
 Туспуктэмез авторлэн. 
   Интыысь аскивалтонэз азинтон сярысь кенешон   Кылем арняе Як-Бодьяын ортчиз Удмуртиысь муниципал кылдытэтъёслэн Кенешсылэн съездэз. Тӓче ужрад элькунамы арлы быдэ радъяське, таиз вал ини 11-тӥез. Съездлэн ужаз пыриськизы 300-лэсь ятыр муниципал кылдытэтъёслэн тӧрооссы, озьы ик элькун кивалтӥсьёс, экспертъёс но депутатъёс. 
   Калыкен огкылысь ужано Интыысь аскивалтонэз (местное самоуправление) азинтон но соин валче сылӥсь ужпумъёс сярысь вераськиз Элькунлэн Тӧроез А. В. Соловьёв. Улослэн социально-экономической азинсконэз трослы потэ интыысь аскивалтонъя ёзэтъёслэн ужамзы бордысь шуыса пусйиз, тыршемзылы вылӥ дунъет сётӥз.
 Интыысь депутат кенешъёслэн депутатъёссылы вазиськиз:
 - Калыклэсь тӥледлы оскемзэ табере уж вылын возьматоно-юнматоно. Ӵемгес пумиськылоно, ӝутэм ужпумъёссэс сэрттыны-пертчыны юрттоно. Асьмелы ваньмылы саесъёсмес пужалляса ужано.
  
 Кыл кутытэмлэсь азьло - юрттоно Съездэ ветлӥзы Глазов ёрослэн кивалтӥсьёсыз но гурт поселениослэн тӧрооссы. Ньыль секциослэн ужазы пыриськизы. Одӥгаз секциын вераськон мынӥз интыысь аскивалтонъя ёзэтъёслэн федерал кун кивалтонниосын ог-огенызы кусыпъёсты тупатон пумысен. Кыӵе ужпумъёс ӝутэмын-эскеремын вал, вераськимы Куреггурт поселенилэн тӧроеныз Валентина Никитинаен.
 - Ужмес синйылтыса возё прокуратура, МЧС, ГАИ, полиция, Роспотребнадзор но мукет кун кивалтонниос. Ӵем гинэ пӧртэм учыръёсты ГАИ-ен ӵош эскероно луиськомы: сюресъёсты возёнэн-утялтонэн, соослэн куронъёслы тупаменызы герӟаськем юанъёсты.
 «Куреггурт» поселение пырись гуртъёсысь сюресъёсъя 2016-тӥ аре вань кулэ документъёс лэсьтӥмы ни – табере сюресъёс муниципал кылдытэтлэн ваньбурез (собственность) лыдъясько. Но вань на региональной трассаос, соосыз понна кыл кутэ «Удмуртавтодор».    
 Кызьы сюресъёсмы тупалозы куронъёслы? Дорожной фондысь марлы окме уксёмы, сое ик лэсьтӥськомы. Тани тол куазен нырысетӥ интыын – сюресъёсты лымылэсь сузян. Али кадь быдэс тол луиз ке, ваньмыз уксёмы со ужлы кошкыса быроз. Штраф поныны капчи. Нош югдур сыӵе ке, мар кароно? Соин ик ми, поселениослэн главаоссы, озьы лыдъяськомы – нырысь мед алозы, валэктозы, нош ми солы пумит быгатэммыя мар ке но лэсьтомы-тупатомы. Та мылкыдмес съездын но верамы.
 МЧС-лэн Удмурт элькунъя ёзэтэныз кивалтӥсь Пётр Фомин вераськиз, со милемлы дурбасьтӥз: соку ик кыл кутон улэ ӧвӧл кысконо, ужпумез палэнтыны юрттоно, шуиз. Спасательёсын огъя ужрадъёс чаклан но матысь кусыпъёс тупатон сярысь пусъемын вал. Спасательёс калыкын профилактической ужен тросгес турскизы ке, шудтэм учыръёс но гуртъёсамы ӧжытгес луозы шуыса огкылэ вуимы. Сыӵе уж, зэм но, туж кулэ. Тани, кылсярысь, кылем аре ини Куреггуртэ но Чиргиное быдэс бригадаен вуылӥзы: гидрантъёсты, коркаосысь элктропроводкаосты эскеризы. Котькуд корка бен соос ӧз пыралэ, ми ӵектэмъя ветлӥзы. Валамон: таӵе рейдъёслэн пайдазы бадӟым. Та ужез азьланьтомы, али туэлы график дасяськомы ни.
 - Мукет секциосын ужам эшъёсты мар выльзэ но кулэзэ тодӥллям?
 - Котькуд гурт поселение понна одӥгез лэчытэз ужпум – ТБО-ез (твердые бытовые отходы) поттон. Та ужез тыро-пыдо радъян пумысен выль закон кутэмын вал, но улонэ пыӵалоз 2018-тӥ арысен. Таяз аре, июнь толэзе, пе, региональной операторез быръёнъя конкурс радъяськоз. Выль законъя жуг-жагез поттэмзы понна коньдон ваньзы тырозы. Солэсь палэнскисьёстэк бен уз луы, но сыӵеослэсь кызьы ке но кылзэс юалозы.
 Милям калык жуг-жагзэ али люка мешокъёсы, сое октонэз-поттонэз тулыс гинэ радъяломы. Азьвыл аръёсы колхоз юрттылӥз, табере законъёс воштӥськизы но, уг ни быгаты. «ЭКО-Дом»-ен ик огкыл шедьтоно луоз.
 - Берло дыре бадӟым саклык висъяны кутскизы калыклэсь кичӧлтонъёссэ улонэ пыӵатыны юрттонлы. Одӥгезлэн секцилэн ужез но солы сӥземын вал. Тодӥсько на, Тӥ куке но  поттылӥды, Куреггуртэ Киужъёсъя юрт, яке вуриськон цех,парикмахерской усьтыны умой луысал шуыса.
 - Вань сыӵе малпанъёсы-мылкыдъёсы, но проектъёс пыр бадӟым уксё кыскыны уггес пӧрмы милям, уга проектэз дасянлы нырысь аслыд бадӟым уксё сётоно. Но маке-маке лэсьтыны луонлык вань ик. Мылкыд карисьёс кулэ!
 Лариса Гурьянова.
 Глазов ёрос.
 Туспуктэмез авторлэн.
   Мон усьтӥ сюлэмме кылбурлы   Кылем арняе Штанигурт библиотекае Глазов ёросысь нылкышно кылбурчиос люкаськылӥзы. Татчы лыктыкум малпай вал: трос-а меда соос, кылбурчиос? Трос ик вылӥллямзы. Кызьы тодӥськомы, нылъёс но пиос, школаын дышетскыкузы, нырысетӥ кылбуръёссэс гожтыны эскеро. Берло тросэз та ужлэсь палэнско.  Нош куд-огез быдэс улонзэ кылбурен герӟа. Куиньметӥез доры кылбуран вуэ пересьмон вакытаз гинэ. Паймымон ик та улон!  
    
 Тани Трубашур гуртысь Степанида Григорьевна Перевозчикова ӧз но, дыр, малпалля, солэн чуръёсызъя кырӟан пӧрмытозы  шуыса.  «Чупчи гуръёс» ансамблен кивалтӥсезлэн Лидия Петровна Михайловалэн ки улаз шедиллям солэн кылбуръёсыз. Озьы туж чебер кырӟанъёс кылдӥллям. Ужрадэ лыктэмъёс та нуналэ нырысьсэ соосты кылӥзы, нош кылбурасьлы со вылӥ дунъет луиз. Вераны кулэ, Степанида Григорьевналэн кылбур сборникеныз тодматскыны луоз Октябрьскийысь библиотекаын. 
 - Кылбуръёс  чебересь. Тужгес но кельшизы «Шушыос» («Снегири»), «Кык улон сюресъёс» («Две судьбы»), «Нылмуртлэн сюлэмшугъяськонъёсыз» («Девичьи страдания»).  Кызьы сюлмы вераз-куриз, озьы ик соос вылэ крезьгур гожтӥ, - вера Лидия Петровна.
 Мукетыз нылкышно – Елена Ледянкина, Качкашур шор ёзо школаысь удмурт кылъя дышетӥсь, «Нылкышно кенеш» огазеяськонлэн кивалтӥсез. Кылбур чуръёс чебер мед выдозы шуыса, лыктэмъёслы мастер-класс возьматӥз. 
 Кылбурчи нылкышноосмы туж аспӧртэмлыкоесь. Тани Парзиысь Людмила Белослудцева шахматэн шудыны яратэ. Нош Кожильысь Галина Марьина  гожъяськыны кутскем шутэтскыны потэм бераз гинэ.
 Кылбурасьёс пӧлын мынам дышетӥсьёсы но. Пӧжы школаын монэ  удмурт кыллы дышетылӥзы Маргарита Христофоровна Чупина, Людмила Николаевна Лукина, нош Понино шор ёзо школаын – Люция Никитична Возисова. Макем соослэн урокъёссы тунсыко ортчылӥзы! 
 - Мон ачим бигер выжыысь  луисько. Озьы ке но, удмурт кылын вераськисьёсты валасько, вераськыны гинэ уг быгатӥськы. Бадӟым тау шуэме потэ тӥледлы,  вордскем кылдэс уд вунэтӥське, нылпиосты, гуртооосты дорозь сое вуттӥськоды шуыса. ӟуч поэт Александр Пушкин куать кыл тодэ вылэм.  Куке верало ке, малы со кулэ анай кыл, йыры кур луэ. Анай кыл котьку но кулэ луоз. Тон ас калыкедлэн нылыз яке пиез луиськод,  данъяськы соин, - пусйиз Мария Александровна Абашева, ёросысь ветеранъёслэн огазеяськонзылэн азьвыл кивалтӥсез.
 Зэм, малы ке но асьмеос удмурт луэммылэсь возьдаськиськом. Куд-ог школаосын удмурт кылэз факультет амалэн гинэ дышето на. Одӥг учырез вераме потэ. Гужем Москвае вуылӥ. Бадӟым магазинэ пыримы. Басьяськисьёсыз но сокем трос ӧвӧл.  Вуз карись пияш ас кылыныз нылашен вераське, мон вылэ уг но учкы. Соку мон удмурт кылын солы вази. Адями мынам вылам мукет сямен учкыны кутскиз. Та пичильтык гинэ учыр. Вордскем кылэз тодэм шуг-секытэ уз вутты, куд-ог учыре юрттыны но быгатоз.
 Выль кылбураз  Трубашурысь кылбурчи Надежда Главатских гожтэм:
 … Воже потэ, куке юнме
 Вӧсь каро ке калыкме,
 Ултӥясь кылын ке вазисько,
 Мыскылляса ке верасько.
 Урод кӧтъем муртлы
 Соку пумит мон султӥсько,
 Киосме кускам ик поныса:
 -Я - госпожа Удмуртка, - шуисько.
 Нина Дзюина.
  
   Котькыӵе кыл ас интыяз чебер, жингрес   21-тӥ тулыспалэ дуннеын пусйизы Анай кыллэсь нуналзэ. Карын улӥсьёсты та нуналэн тодматон понна, «Удмурт кенеш» огазеяськонлэн ёзчиосыз 20-тӥ тулыспалэ потӥзы Свобода площаде. Ужрадэ пыриськизы «Удмурт кенеш» огазеяськонлэн Глазовысь ёзэтэзлэн кивалтӥсез Инесса Рябова, солэн воштӥсез Антонида Бёрдова, пединститутысь историко-лингвистической факультетысь студентъёс Любовь Битерева, Виктория Гуляева, Юлия Русских. Бордазы итӥськи мон но. Ваньмы ми удмуртъёс, но калыклы ӟуч сямен вазьылӥськомы - ичиез анай кылзэс тодо. 
   Тани уже дыртӥсь воргорон шуэ, выжыосы, пе бигер, но вераськисько ӟуч сямен гинэ. Пединститутысь нылашлэн мумиз удмурт, атаез коми-пермяк, но нылаш ӟучсэ гинэ тодэ. Нош Красногорск ёросысь Зотово гуртысь Снежана Дорофееваен, озьы ик пединститутын дышетскисен, ми капчиен огкыл шедьтӥськомы – гуртаз со анай кылыныз гинэ вераське. 
 Кышномурт куасъёсын выж сьӧрысь лыктэ. Удмурт кылэз, пе, уг тодӥськы, но кулэ вал, малы ке шуоно анаез удмурт вылэм.
 Егит кузпалъёс уло Эстониын, татчы семьяенызы куное лыктӥллям. Дышетысалды-а тӥ удмурт кылэз юанлы, егит кышномурт ӝот-ӝот вера, кулэез ӧвӧл шуыса. Нош картэз пумит уг луы: малы дышетонтэм, шуэ.
 Вал шуисьёсыз: Удмуртиын, пе, улӥськод ке, татысь калыклэсь кылзэ тодыны кулэ, нош уд ке тодӥськы – кошкы. Нош кин ке мылкыдзэ шараяз, удмурт кыл солы воксё кулэ ӧвӧл шуыса.
 Глазовын улӥсь Александр но Лариса Сясеговъёс ньыль нылпи будэто. Лариса Дизьминоысь, нош Александр Качкашурысь удмурт воргорон. Куинь пиналзэс ӟучлы гинэ дышетӥзы, нош Виказы вордскем бере, атаез малпанэ вуиз, пичи нылыныз ас кылыныз вераськоно шуыса. Умой, пе, луысал сое кружоке нуллыны. Но удмурт кылъя курсъёс покчиослы ӧвӧл на, нош бадӟымъёсты витё Глазов ёрослэн администрацияз.
 «Удмурт кенеш» огазеяськон ӵектосэн потӥз Глазовын удмурт гимназия усьтон сярысь. Со понна луонлыкъёс вань. Улӥсьёс но та малпанэз умоен лыдъяло вылэм.
 Альбина Бушмакина.
 Глазов кар.
 Туспуктэмез авторлэн.
   «Зарни шыкыс» - со выль инвисъёс, выль нимъёс   Глазов ёросысь Куреггуртын кыкетӥ ползэ ини «Зарни шыкыс» нылпи фестиваль ортче. Нош кутскон солы сётэмын вал 2015-тӥ арын. Со дырысен ужрад паськытаз, узырмиз но муромиз. Туэ отчы пыриськизы ни Куреггурт, Слудка, Качкашур, Дзякино, Дондыкар, Штанигурт, Адам но Гулёково школаосысь пиналъёс. 
   Тодады уськытом, «Зарни шыкыс» фестивальлэн валтӥсь малпанэз – «Мынам калыкелэн йылолъёсыз». Удмурт калыклэсь сямъёссэ-йылолъёссэ сяна, учкисьёс адӟыны быгатӥзы ӟуч но старовер калык дӥсьёсты, яратыса кылӟизы ӟуч но цыган кырӟанъёсты. Азьланяз, оло, бигер, армян, азербайджан, грузин но мукет калыкъёслэсь йылолъёссэс но адӟомы на? Ваньмыз – ужрадэз радъясьёс киын.
 Нош таяз радэ люкаськемъёс мылысь-кыдысь тодазы ваизы вуныны кутскем вашкала калык сямъёсты  – соос нуо-валто адямиез вордскем дырысеныз семья кылдытозяз.
 Кутскон сётӥзы Куреггурт школаысь пиналъёс – возьматӥзы, кызьы тодматско-тупало, кыӵе шудонъёсын шудо вал «Ныл брага» йылол дыръя. Качкашуръёс дасяллям «Шорт миськон» йылолэз, таиз тужгес но вунэмъёсыз пӧлысь луэ, оло. Туала вакытэ уго нокин озьы уг выры ни, магазинъёсын ваньмыз дась. Кыласа-бураса удмуртъёс келяллязы пиосты армие – сое тыро-пыдо возьматӥзы дондыкаръёс. Собере черод вуэ сюан шудыны – со йылолэз усьтӥзы адамъёс. Нош сюан бере вордске нылпи – «Пинал пыртонэз» сцена вылын шудӥзы Гулёковоысь пиналъёс.
 Синмаськымон адскизы слудкаос – «Забытые предметы домашней утвари» кырӟанэз кырӟаса но ваньзэ рос-прос возьматыса. Яркыт эктон дасяллям дзякиноос. Со сяна, паймытӥз Катя Куклина – сокем чебер но йӧно мачкиз «Италмас» легендаез. Нош Штанигурт школаысь пиналъёсын ӵош «Во деревне-то было в Ольховке» быдэс зал ик мадиз кадь.
 Ужрад ваньмызлы туж кельшиз, кызьы шуиз ӧтчам куно, «Мынам Удмуртие» телерадиокомпанилэн валтӥсь редакторезлэн воштӥсез, куреггурт пи Сергей Касаткин – «сюлэмъёсамы ик лякиськиз».
 Радъясьёслы тау карыса но нылпиосты ушъяса, шуныт кылъёссэс веразы трос дано куноос: тодосчи Люция Волкова, «Коротай» хозяйстволэн кивалтӥсез Игорь Шудегов, дышетон удысысь специалист Римма Пинегина – ваньмыз ик Куреггурт школаез быдтэмъёс, Инесса Рябова, Фаина Чупина, Надежда Лукина, Инга Ившина но мукетъёсыз.
 

 Елена Пономарева.
 Глазов ёрос.
 Туспуктэмез авторлэн.
   Тупаса но ог-огдэ гажаса улон – нырысетӥ интыын   Удмурт Элькунын уло 136 пумо калыкъёс, ужало 34 национально-культурной огазеяськонъёс но центръёс. 3-тӥ мартэ шоркарысь Калыкъёслэн Эшъяськон юртазы ортчиз Удмурт Элькунысь Йӧскалык политикая министерстволэн коллегиезлэн паськытатэм кенешонэз. Кылем арлы йылпумъянъёс лэсьтэм бере, азьпала ужпумъёс учкемын, ужрадлык чакламын.  Кенешонэ пыриськизы национально-культурной огазеяськонъёслэн кивалтӥсьёссы, каръёсысь но ёросъёсысь муниципал кылдытэтъёслэн оскем адямиоссы, Калыкъёслэн Эшъяськон юртазы ужасьёс. Куноос пӧлын  вал Россиысь федеральной миграционной службалэн управлениысьтыз  Удмурт Элькунъя кивалтӥсез С. А. Ислентьев, Удмурт Элькун тӧролэн но правительстволэн администрациенызы кивалтӥсь  А. И. Гальцин, туризмъя но культурая министрлэн воштӥсез П. П. Данилов. 
   МАР лэсьтэмын но мар бордын ужаз 2014-тӥ арын Йӧскалык политикая  министерство, со сярысь рос-прос вераськиз министр Лариса Буранова.
 Россиысь улосвылъёсты басьтоно ке, Удмурт Элькун этнополитика ласянь одӥгез умоез лыдъяське. Со сярысь верало экспертъёс но шаерын улӥсьёс. Та пумысен кылем арын мониторинг но ортчытэмын вал: 66 процентэз лыдъя, калыкъёс куспын огыр-бугыр выронъёс уг шӧдӥсько, синазькыль карон учыръёс уг пумиськыло. Таӵе югдур возиське Йӧскалык политикая министерстволэн ужзэ ӟеч радъяменыз, солэн мукет структураосын огкылысь кариськыса тыршеменыз. Кылсярысь, кылем арын шаерамы улӥсь калыкъёслэсь кусыпъёссэс матэктон, культураосынызы, кылынызы, сямъёсынызы тодматон вылысь, ог 300 ужрадъёс ортчытэмын, 500 проектъёс но программаос улонэ пыӵатэмын.
 Но таин буйгатскыны уг яра. Дуннеын йырзэс выллань ӝутыны турско неофашистъёс но неонацистъёс. Сюлмаськытӥсь югдур кылдэ асьме кунмы котырын. 70 ар талэсь азьло фашизм пазьгемын вал, но калыкъёсты лушкем узатӥсьёс бырымтэ вылэм. Кызьы шуиз Лариса Буранова, асьмелы туннэ туж сак луыны кулэ: калыкъёс куспын валантэмъёс медаз луэ шуыса, вань ресурсъёсты уже кутоно. Удмурт  Элькунысь тӧролэн Александр Соловьевлэн ӵектэмезъя, котькуд карын но ёросын эшъяськон юртъёс яке центръёс кылдытоно, кудъёсыз татын улӥсьёслэсь кусыпъёссэс юнматон, валантэмъёсты палэнтон бордын ужаны кулэ. 
 ЭШЛЫКО улон понна элькунын трос лэсьтӥське, лачак проектъёс пыӵатӥсько, эшшо но тросгес азьпала чакланъёс. Та бордын рос-прос ужаны кулэ интыысь кивалтэтъёс. Соослы ӵектэмын калык кусыпъёсты юнматон но экстремизм пумит нюръяськон вылысь программаос кылдытыны.1-тӥ январьлы министерствое вуизы ини 13 муниципал кылдытэтъёслэн ужан программаоссы.  
 ВИДЕОКОНФЕРЕНЦИЯ амалэн коллегилэн ужаз пыриськиз межэтнической журналистикая гильдиысь президент Маргарита Лянге. Удмурт Элькунысь калык кусыпъёслы со вылӥ дунъет сётӥз. Министерстволэсь ужзэ но туж умоен лыдъяз. «Опытэныды Россиысь мукет улосвылъёсты но тодматэ. Дӥсьтӥсьгес луоно но асьтэды возьматыны быгатоно, - шуиз со. - Татын бадӟым инты висъяське газетъёслы но журналъёслы. Соослэн ужазы валтӥсез – адямиос куспын тупаса но ог-огдэ гажаса улонэз возьматон. Иворъёсын тодматӥсь удысэз нокинлы сётыны уг яра, ато экстремистъёс «асьсэ кылзэс» калык пӧлы вӧлмытозы».
 КЕНЕШЫН вераськон мынӥз ресурсной центръёс кылдытон пумысен. Шоркарысь Калыкъёслэн Эшъяськон юртсы радын Приволжск федерал улосвылъя сыӵе центр усьтыны чаклаське. Со выль проектъёс но соосты улонэ пыӵатон бордын ужаны, юан-веран, кенешон опытэн вошъяськон площадкалы пӧрмыны кулэ.
 Прениосын вераськисьёс но трос вал. Сарапулысь эшъяськон юрт, «Одо Мари Ушем» Удмуртиысь мари калыклэн огазеяськонэз ужан опытэнызы тодматӥзы, малпанъёссэс шараязы министерствоысь ӧнерчиос.
 Галина Сунцова.
   Шумпотонэн пачылмем нунал   «Штанигурт» муниципал кылдытэтын нош корка пырон ортчиз. Таиз куинетӥез ни «Улыны ярантэм коркаосысь улӥсьёсты выжытон» кун программая пуктэмъёсыз пӧлын. Кык этажъем выль юрт интыяськиз кылем арын ӝутэмез доры ик. Куке но татын, гурт пумысь Восточной ульчаын, баракъёс сылылӥзы. Ӵапак отысь улӥсьёслы выль корка выжыны луонлык кылдӥз. Сӥё-дано ужрадын «Глазов ёрос» муниципал кылдытэтлэн тӧроез Владимир Анатольевич Терский танӥськытэк вераз: «Уг но оскиськы вал, Штанигуртысь вужмем коркаосты сэрттыны пӧрмоз но адямиос улоннизэс умоятыны быгатозы. Шонерзэ, син усёз шуыса, шара вераны ӧй дӥсьтылы». 2011-тӥ арысен та гуртысь вить сисьмем коркаосысь 113 мурт улон интызэ умоятӥз ни. 13-тӥ число пятница (калыкын малы ке урод нуналэн лыдъяське), 18 семьялы юн шудо нунал луиз. Куазь но улӥсьёсын ӵош шумпотонэн пачылмемын вал. Яркыт тулыс шунды бадӟым укноос пыр чиль-дол пальышъяз. Пельтэм шаръёсын чебермам кык подъездъёс «синзэс кыньыръяса ик» пырыны ӧтизы улӥсьёсты. Ӟечкыланъёс, шулдыр кырӟанъёс, чебер сӥзёнъёс, тау каронъёс, чебер веранъёс бере, одӥгезлы улӥсьлы Любовь Воробьевалы символической зарни усьтон сётӥзы. Озьы выль корка вӧл-вӧл ӧсъёссэ усьтӥз. 
   Кема витем кузьым Тросэз гуртоос та нуналэз гурысь пӧсь шаньгиез кадь витизы. Ӝыны даур талэсь азьло пуктэм баракъёсын улӥсь пересьёс ӧз но оскылэ ни, някырскем, пась липето сэрегъёсысьтызы куке но благоустроенной квартирае выжозы шуыса. Милям лыдӟисьмы но Нина Виссарионовна Короткина таӵе праздник нуналэз кема возьмаз. Шудэзлы али но уг оскы кадь.
 - Туж бадӟым тау федерал но элькун кивалтӥсьёслы сыӵе программаез улонэ пыӵатэмзы понна. Куке Президентмы Владимир Путин со сярысь телевизор пыр ивортӥз, сюлэм ӟигы-ӟагы кариз, оло, милемлы но удалтоз шуыса, но сокем ик оскон ӧй вал кадь. Ёрос кивалтӥсьёс, Главамы Татьяна Егоровна Дорофеева, администрациын ужасьёсмы документъёс дасяны кутскем бере, малпанмы быдэсмоз шуыса оскон пыӵаз.  Лэсьтӥськисьёс ужъёс борды кутскизы гинэ, коркамылэсь ӝутӥськемзэ син улын возимы ини. Тау шуиськомы «Свет» ООО-ын тыршисьёслы, директорез Антон Дряхлых (вылӥ туспуктэмын), ваньмызлы специалистъёслы ӵектонъёсмес, дэмланъёсмес санэ басьтэмзы но вакчи дыр куспын такем чебер кузьым лэсьтэмзы понна.
 Инмар кылӥз Анастасия Борисовна Васильевалы выль коркан квартира сёто шуыса ивор воксё шӧдтэк шорысь луиз.
 - 10-тӥ мартэ внучкаелы ужаз жингыртӥллям. Баба, шуэ, асьмелы квартира сёто. Ну, шумпотӥм, ӟыгыръяськиськом, ог-огмес ӟечкыласьком. Нош ӵуказеяз ини администрациысьтымы документъёс ваизы. Телевизор учкылыкум, Удмурт радиоез кылзылыкум, пыр шуылӥ, тӥни веть войнаысь ветеранъёслы, ож мышкын тыршемъёслы квартира сёто, корка пукто, мынам но черодэ вуоз, дыр ай. Нош тазьы шӧдтэк шорысь…  - инмысь усем шуд кадь потэ, - лӧптэм мылкыдзэ вера 85 аресъем кышномурт.
 Анастасия Борисовна Западной ульчаысь баракын, кезьытэз но зор-котэз вылаз шӧдыса, 21 ар улӥз. Али правнучкаеныз, внучкаеныз но солэн картэныз ӵош уло. Егитъёс пересь бабазэс туж гажало, номыр но, пе, соин кенешытэк уг лэсьто, маке чыры-пыры басьтыкузы но, нырысь солэсь юало. Ӟеч ивор кылэм бераз, нылыз (семьяеныз нимаз улэ) оскымтэеныз дыбыр доразы вуэм. Мумиз понна шумпотэменыз, синвуосыз ик потӥллям.
 Анастасия Борисовна - ужысь ветеран. «Ужатэк пал но ӧй улы, - шуэ со, - 12 аресам ужаны кутски: азьло уриськыса, турын калтыса, ву нуллыса улӥ.  Дышетскыны ӧз кылды. Узыр семьяысь гинэ пиналъёс школае ветлыны быгатӥзы. Бадӟымгес будыса, юн валэн ужаны яратылӥ, трос аръёс фермаын тырши, парсь но сюдӥ, скал но кыски. Чановоысь (гуртмы кемалась быремын ни) вить иськеме Пониное ужаны ветлылӥ».
 1980-тӥ арозь «Понинский» совхозын тыршиз. Штанигуртэ улыны выжем бераз, пенсие потыса но, гуртын ӧз чида пукыны. Даурзэ сӥё-дано ортчытэмез пусъемын 8 медальёсын, «Ударник ХI пятилетки» значокен. Туж данъяське нырысетӥ медаленыз, кудаз гожтэмын: «Наше дело правое».
 Та нуналэ Анастасия Борисовналы, кык комнатаен квартира кузьмам сяна, юбилейной медаль бырттӥзы на. Туж шумпотымон, Быдӟым Вормонэз матэктон понна ужамез вылӥ дунъямын шуыса.
 Галина Богданова. 
 Глазов ёрос.
 Туспуктэмъёсыз авторлэн.
   Ушъямон тон, удмурт нылкышно!   Котькуд гуртын вань сыӵе нылкышноос, кудъёсызлы туж тупало Любовь Тихоновалэн тодмо кылбурысьтыз чуръёс. Нимысьтыз соослы сӥзьыса гожтэмын, кожалод. Тулыс праздник азьын вераммы потэ Коӵышысь но солы артысь Тат-Парзиысь нылкышноосты-анайёсты. Мыло-кыдоесь уж дуразы, корка котыразы но соослэн котькытын синмаськымон ӝикыт но чебер, ӟечесь нылпиос вордо, картъёссылы оскымон но данъяськымон кузпал луо. 
   Та веранмес кутскомы Дарья Павловна Васильева вылысен. Югыт дунне вылын Инмар солы 90-зэ но ортчыса улыны сётэм. Сокем секыт война но со бере аръёслы пинал но егит дыръёсыз кемдӥзы, нокыӵе шуг-секытлы ӧз сётскы: ужаз, тыршиз, 6 нылпи будэтӥз. Пересь даураз внукеныз Коӵышын улэ, но та дыре куноя нылыз дорын – Тумын, Яр ёросын. Вордскем гуртэз ке но со, сюлэмыз берен куриське ни, пе. 
  Кӧня муртлы юрттӥз, пыд вылазы султытӥз Мадина Нурисламовна Касимова - улытозяз гуртысь фап-ын ужам нылкышно. Туннэ но солы вазисько, быгатэмезъя юрттыны сюлмаське.
 Кин уг тоды Коӵышын Зоя Аркадьевна Корепановаез! Та лякыт но сюлмо кышномурт кема аръёс ӵоже школа-интернатын воспитатель луыса ужаз, покчи классъёсын дышетскисьёсты визьнодаз. 
  Данъяськымон семьяос Абашевъёс но Корепановъёс – трос нылпи будэтӥзы. Ольга Николаевна Корепанова, вить пинал будэтыса, шедьтылӥз дыр хорын но кырӟаны. Пиосыз но выжыяз мынӥллям: гитара кутыса, сцена вылэ пото ке – учкыса-кылзыса уд ӵыды! Кыксы ик анайёс «Материнская слава» вылӥ данъетэн сӥлы каремын. Семьяоссы арысь аре будо, нунокъёсын ини узырмо. 
  Ӟеч пиос будэтэм кузпалэныз Людмила Вениаминовна Корепанова: одӥгез – артист, мукетыз – военной. Та нылкышно уно аръёс вал лулчеберетъя юртлэн лулыз-сюлмыз, уга котькуд кырӟам, котькуд ужрад сюлэмез вырӟытӥсь но шулдыр пӧрмылӥз солэн баянэз шудэм улсын. 
 Гуртлэсь историзэ утёнын сюлмысь тыршиз Надежда Глебовна Васильева. Шаертодонъя «Сепычкар» музейлэсь ужзэ валаса но быгатыса азьланьтӥз, оскымон киосы сётыса кельтӥз, ачиз кадь мыло-кыдо но сюлмо муртлы – Фарида Габдулловна Касимовалы. 
  Сӥзем потэ вань нылкышноослы: котьку но луэ мыло-кыдоесь, синмаськымонэсь, данъяськымонэсь. Егитъёсмылы адӟем карымонэсь! 
 Лариса Гурьянова.
 Глазов ёрос.
   Умой дыре улӥмы   Палагайысь Маргарита Романовна Гусевалэн улон сюресэз быдэсак дышетон удысэн герӟаськемын. Ньыльдон тямыс ар ӵоже со пиналъёсты визьнодаз, кызь укмыс ар ӵоже Палагай школаен кивалтӥз. Ужамез уно наградаосын пусъемын.   Со - УАССР-ысь но Росси Федерациысь калыкез дышетон удысысь сӥё-дано ужась. Нош грамотаосыз, таукаронъёсыз - лыдъянтэм.    
   Вордскемын Юкаменск ёросысь Гулекшурын. Мумиз удмурт, айиз бесерман вылӥллям. Кышномуртлэн верамезъя, анаез бесерманъёсты юн гажалляз, умоесь, ужасесь шуыса. 
 - Маргарита Романовна, дышетӥсь кызьы луиды?
 - Школае мынӥ Палагае, нош йылпумъяй Юкаменскысь школаез. Классмы юн зол вал, тросэз Глазовысь пединститутэ пыризы. Мон но дышетсконме азьланьтӥ пединститутын, быдэстӥ сое ӟуч кылъя но литературая, немец кылъя дышетӥсь луыса. Практикае шеди вал Ува ёросысь Удугучин гуртэ. Отысь коллективзылы туж синмаськи. Институт бере одӥг ар ужай Удмурт Ключиысь школаын. Собере бызи Удугучинысь пилы, кошки отчы.
  Роноен кивалтылӥз Франц Францевич Янцен. Юн чурыт куронъёс пуктылӥз, но калыкез валась вал, сое гажаллязы. Нырысетӥ арзэ ужакум ик, мыным вератэк, урокам лыктӥз. Пырисько классэ – пуке Франц Францевич. Соку ик ужан планме воштӥ. Немец кылъя урокме ушъяз. Мон понна со юн дуно вал, малы ке шуоно ачиз со немец.
 Удугучинын сётӥзы классной руководство. Пиналъёс ӟег нянь кадь ӟечесь вал, кӧня ужрадъёс ортчытъям.
 Нош 1971-тӥ арын бертоно луимы Палагае. Татын улэ ни вал муми, со висьыны кутскиз. Палагай школаын азьло завуч вал, нош 1984-тӥ арын коллективен кивалтыны оскизы. Мужике Вячеслав Самойлович физкультураен но военной подготовкаен дышетылӥз. 
 - Маин Палагай школа мукетъёсызлэсь висъяськылӥз?
 - Школамы котьку но полинациональной лыдъяськылӥз, малы ке шуоно татын дышетско удмуртъёс, ӟучъёс, бигеръёс, бесерманъёс. Дышетылӥмы удмурт, бигер кылъёсты, али но та предметъёсты нуо на.
 Дышетонъя министерствоен юнматэм нимысьтыз программая ужаллямы, нимысьтыз план дасяллямы.    
 Палагай школа котьку но адӟем карымон тыршылӥз. Татын ӵемысь ортчылӥзы ёрос но элькун ужрадъёс. Кожылӥзы кунгож сьӧрысь куноос но.
 Одӥг пол ёросэ Венгриысь делегация лыктэм. Венгръёс мылкыдзэс усьтӥллям, кыӵе ке школаез учкемзы потэ шуыса. Палагай школа июль толэзь кутскыку ик дышетскон арлы дась луылӥз ни. Соин Сергей Геннадьевич Черных, ронолэн кивалтӥсез, ваиз куноосты Палагае.
 - Соослы ми дорын туж яраз. Кошкем беразы вуиз вить нылпилы но кык дышетӥсьлы ӧтчан. 1995-тӥ арын ми пиналъёсын нырысьсэ вуылӥмы Венгрие. Нош кык ар ортчыса, эшшо одӥг пол ветлӥм на ёрос олимпиадаосын вормисьёсын. Енинг город котырысь Балатон вожо интыысь школалэн директорез Ева нимо кышномурт вал, соин ми али но кусыпъёсмес ӧм ыштэ – гожъяськиськомы.
 Шамарданын ортчем одӥгаз бесерман празднике лыктылӥзы кунгож сьӧрысь куноос, соосты ми сюдӥмы. Школамы озьы ик кельшиз.
 Туж эшъяськылӥмы  мукет школаосын: Верх-Униысь, Починкаысь, Кельдыкиысь, Ёжевоысь, озьы ик Кестымысь бигер школаен.
 Вожвылъяськонъёс, конкурсъёс луылӥзы ке, ог-огмы понна висьылӥмы ни.  
 Умой кусыпъёс юнматӥмы вал Ижкарысь 59 но 46 номеро школаосын. Соосын милемыз огазеязы йӧскалык кусыпъёс. Кыкнаяз дышетсконниосын тунсыкъяськылӥзы удмурт но бесерман культураен, нылпиос но дышетӥсьёс Палагае вуылӥзы та калыкъёслэн лулчеберетэнызы тодматскон вылысь. Глазовысь 8 номеро гимназиен но огкыл шедьтӥмы. Трос аръёс ӵоже гужемлы спортсменъёс ми доры лыктылӥзы спортъя но ужанъя лагере. 
 - Школаяды музейды юн узыр, шуо. Кызьы со кылдӥз?
 -  Музейлы инъет сётӥз школалэн азьвыл директорез Алексей Гурьянович Кокорин. Со люканы кутскиз вал ожмаськон арбериосты. Солэсь кутскем ужзэ азьланьтӥзы Алексей Андреевич но Рида Дмитриевна Владыкин кузпалъёс. Тужгес но трос дырзэ но мылкыдзэ шаертодонъя ужлы сётӥз Рида Дмитриевна, кыскиз монэ но. Висъямы инты, кылдытӥмы профориентацияя комната. Ветлӥмы коркась корка, вашкала арбериосты люкаса.
 Милям пиналъёсмы котькыӵе ужрадэ но пыриськылӥзы. Пионер, комсомол огранизациосмы адӟем карымон ужаллязы. Нокытын но пионер организация ӧй ни вал, нош милям эшшо кык аръёс вал на. Собере «Юность» огазеяськон кылдытӥмы. Элькунысь нылпи огазеяськонъёс пӧлын тужгес но устоосыз пӧлы шедимы но Самарае ветлӥмы.
 Палагайысь школа элькунамы умой ласянь гинэ тодмо вал. Паймонэз ӧй вал, куке Россиысь тужгес но умойёсыз школаос пӧлы шедиз но одӥг миллион манет утӥз.
 - Мае уд чидаське?
 - Уг яратӥськы пӧялляськисьёсты, пыриськисьёсты. Малпанъёсме меӵак вераны ӧй кепыралля, - шуэ Маргарита Романовна. – Вал сыӵе учыр, одӥгзэ директорез ултӥяны кутскизы. Собрание люказы. Тросэз воргорон пумит луэмзэс шараязы. Мон султӥ но со понна кылме верай. Воргоронлэн синвуосыз ик потӥзы, пыр тау шуылӥз.
 Нош одӥг пол Ижын дышетӥсьёслэн конференцизы вал. Мыным но кыл сётӥзы. Мачки Венгрие ветлэммы сярысь. Шуисько, отын юн зол дисциплина, асьмелэныз уд ӵошаты, тани дышетонъя министрмы но вуымтэ на. Учкисько но, ӧсэтӥ министр пыре.
 - Кыӵе вакытэ Тӥ улӥды?
 - Умой дыре улӥмы. Адямилэн быгатонлыкъёсыз, тодон-валанъёсыз шоры учкылӥзы. Тодмооссыя уже ӧз кутылэ -  ужась адямиез вылӥ дунъяллязы. 
 Альбина Бушмакина.
 Юкаменск ёрос.
 Туспуктэмез авторлэн.
   Котькудӥз понна сюлмы висе   Та мусо кышномурт – Агния Николаевна Чиркова – улэ Туктым гуртамы. - Кӧня бен арес ни тӥледлы? - зол куараен вазиськисько Агния Николаевналы. - Каллен вераськы, пельы но кылэ, синмы но адӟе на, - пальпотыса, пумитам вазиз со.  - Укмыстон кыкам мынӥсько ни, вордски 1925-тӥ арын, 21-тӥ сентябре, Балезино районысь Ванягуртын. Семьяямы ньыль вынъёсы вал, мон - огнам ныл. Секыт улон соку вал, ми но курадӟыса будӥм. Муми но тяте верало вал, герыен, пе, дышетсконо ни ветлыны, вуиз ни дырыз. Тӥни сыӵе вал мынам дышетсконэ. Собере лек ожмаськон кутскиз. Кӧня калык быриз, кӧняез пиосмы ӧз лыктэ ожысь. Тодматски Туктымысь пиен, аръёсыныз со мынэсьтым пичи вал. Ӧй малпалля, солы бызё шуыса, нош со паспортме лушкам но сельсоветын монэ  кышноез шуыса, ас фамилияз гожтэм. 
   - Асьтэос сельсоветэ но ӧд вуылэ-а мар-а? – паймыса юасько.
 - Ӧй-ӧй!  Паспортме лушкем нуэмзэ но ӧй шӧды. Лыктэм бераз гинэ паспортме йыр вадьсаз ӝутӥз но шумпотыса вераз ни, всё, пе, тон табере мынам кышное, нокытчы но уд кошкы.
 - Тӥни озьы мон луи туктым кышно, - веранзэ азинтэ Агния Николаевна. - Азьло ужай Балезино-Ижевск чугун сюресэз лэсьтонын. Нырысетӥ пиеным кӧто ни вал, улӥмы баракын, малы ке но сое «Саля-барак» шуылӥзы. Юн секыт вал, уй-нунал ужамы, кутъёсмы котмылӥзы, кемалы но ӧз чидаллялэ. Сиён чырс кубисталэсь пӧзьтылӥзы, картошез но пӧлаз одӥг оло кык юдэс, шедьтӥд ке – шумпотылыськиз. Тросэз калыкмы висьылӥзы, тэйёссы вал. Умой коть, берлогес мунчо пуктӥзы.
 Агния Николаевна кык аръёс ӵоже чугун сюрес лэсьтонын курадӟем.
 Собере «40 лет Октября» совхозын ужаны кутскем, соку со  ЧМЗ-лэн подсобной хозяйствоез вал. 
 - Толалтэ ужалляй леспромхозын, совхозысь отчы пу кораны но дасяны ужасьёсты келяло вал. Нош гужем валэн ужалляй – воргорон кадь, - секыт аръёсты тодаз вае кышномурт. - Ньыль пинал ваи но, картэ дорысьтым кошкиз мукет кышно доры, пыртосэ пыриз. Сыӵе Инмар мыным улон шуд сётӥз, вылды.
 - Но улон каллен-каллен капчигес луыны ӧдъяз, - шуэ песянай. - Овощной бригадае ужаны кариськи. Кубиста, горд но ӵуж кушман, картошка, огреч, укроп будэтылӥмы, собере сое каре келяллямы. Крень но будэтылӥмы. Кӧня пумо медальёсын но грамотаосын пусъемын вал, кӧня удостоверениосы вал – ваньмыз ыштэмын-алдамын ни. 
 Огназ кыльыса но, пиналъёссэ пыд йылаз ӝутӥз та кышномурт, интернатэ но, детдоме но ӧз сёты. Ваньзы ик адямие потӥзы: ужазы, семья кылдытӥзы, табере асьсэос но песянай-песятай луизы ни. Та вакытэ куинез пиналъёсыз пенсиын, огез гинэ – Владивостокын улӥсез - ужа на.
 Али Агния Николаевна нылыз бордын улэ. Но ваньмыз понна сюлэмы бӧрдэ, шуэ.
 – Мынам ведь 11 внуке но 21 правнуке! Маин, кызьы быгатӥсько, юрттэме потэ на. Черсӥсько, носки керттӥсько, ужатэк уг пукиськы. Туӵӵы-а пукод, висёндэ кылзӥськыса?!  - пальпотэ песянай.
 Укмыстонэз ортчыса но, со лымы но куяны вутске, пу но пыртылэ, куд-ог дыръя сиён но пӧра. Шутэтскон сямын, очкизэ понытэк, газет лыдӟе, ураметӥ юмша.
 - Каллен улӥсько, кӧня Инмар сётоз, вылды, - шуэ Агния Николаевна. 
 Вань гуртоосмылэн нимынызы сӥзиськомы та удмурт дано кышномуртлы капчи мылкыд, тазалык, ноку медаз ни адӟы со курадӟонэз.
 Людмила Куртеева.
 Глазов ёрос.
   Адӟон   Арысь аре ичигес кылё ини Быдӟым Вормонэз ваем ветеранъёс. Со аръёсы, ожмаськем солдатъёслы сяна, секыт вал фронт мышкын кылемъёслы но. Заводъёсын, фабрикаосын но колхозъёсын, нылкышноосын но пересьёсын артэ, ужазы нылпиос но. Соос пичиысен тыршизы, Вормон вайыса, атайёссы-агайёссы гуртэ ӝоггес мед бертозы шуыса. Уно нылпиос сютэм но кынмыса кулылӥзы Ленинградын но мукет каръёсын, гуртъёсын. Со вакытэ троссэ эвакуировать каризы Урал пала. Озьы асьме шаере но вуизы отӥ палась нылпиос. Милям гуртамы, Балезино ёросысь Варыжын, улэ нылкышно - ӵапак сыӵеос пӧлысь. Со Елена Захаровна Наговицына. Асьме шаере вуыкуз, со пичи на вал. Солэн но вал, дыр, анай-атаез, сузэр-вынъёсыз. Кытчы соос луизы: оже-а кошкизы, сютэм-а кулӥзы, бомба улын-а быризы? Малы со огназ вуиз кыдёкысь шаере? Юанъёс трос, нош валэктон сётыны нокин уг быгаты. 
   … Зятчашур гуртысь кышномурт сое дораз басьтӥз.
 Прасковья Петровна Дзюина картсэ Захар Афанасьевичез но Коля пизэ войнае келяз нырысетӥ нуналъёсаз ик. Кема ик дыр ӧз ортчы, пиезлэн быремез сярысь похоронка басьтӥз. Куректонзэ но сюлэм висёнзэ капчиятон понна, нылпи юртысь ныл басьтыны малпаз (аслаз нылыз пичи дыръяз кулӥз угось). Кенеш курыса, кузпалэзлы войнае гожтэт но келяз. Фронтысь ивор витиз: картэз лэзёз-а басьтыны пинал, веть та кышномуртлэн дораз куинь быдэ вуымтэ пиосыз вал на. Но гожтэтсэ ӧз басьты, соиз ож бусые бырыны шедиз.
 Прасковья Петровна соку Карсовай нылпи юртэ мынӥз, ӵапак отын интыямын вал эвакуировать карем нылпиос.  Бырйиз муспотон, тӧдьыалэс-суд йырсиё нылашез. Война вакытэ котькуд минут но дуно вал, собере сюрес но матын ӧвӧл, соин ик документъёс лэсьтытэк, нылашен кошкизы Зятчашур гуртазы. Нош куке выльысь мынӥз Карсовае документ лэсьтыны, солы веразы, архивзы сутскем шуыса. Озьы нылызлэн но документъёсыз сутскиллям.
 Выль документъёс лэсьтӥзы, нылызлы Лена ним сётӥз (кулэм нылызлэсь нимзэ). Вордскем нуналзэ но малпаса гинэ пуктӥзы – 1937-тӥ арысь 1-тӥ июне. Озьы соос вить кузя улыны кутскизы: ачиз Прасковья Петровна, куинь пиосыз - Валерик, Лёшик, Виталик но басьтэм пичи нылзы Лена.
 Война бырем бере, шӧдтэк шорысь Коля пиез но бертӥз. Пӧяськыса похоронка келяллям вылэм. Анай солы туж шумпотӥз, нош Коля – басьтэм пичи сузэрезлы. Со пайме вал, Лена чик но уг кельшы асьме палась нылъёслы. Нош нылаш кӧня йырвизьзэ сыназ, кытысь со но кызьы солэн нимыз шуыса. Нылпи юртын ужасьёс веразы вал, нылпиос, пе, Прибалтикаысь, Украинаысь яке Ленинград палась вуизы. Нимзэ но валаса ӧвӧл вуттӥллям, оло, пе, Фима оло Феня. Табере нокин но уг тоды ни со сярысь.
 Будэм бераз Лена чебер, егит ныл луиз. Шудзэ шедьтӥз Варыж гуртын. Александр Фёдорович Наговицынэн кык пи но ныл будэтӥзы.
 Пырак колхозын ужаз, «Ужысь ветеран» дано нимын пусъемын. Жаляса верано, картэз ӧвӧл ни, но нылпиосыз, нунокъёсыз но нунокъёсызлэн нылпиоссы шумпотто улонзэ. Ӵемысь дораз вуыло, юрттыны но адӟыны шуыса.
 Елена Захаровна трос аръёс ӵоже фольклор коллективе кырӟаны ветлӥз, солэн аспӧртэмлыко куараез кырӟанъёслы яркыт буёл ватсалляз кадь. 
 Та кышномуртлэн улоназ шудэз но, семьяез но ке вал, сюлэмыз али но, дыр, писыръя: кытысь со та пала вуиз, кин солэн зэмос ӵыжы-выжыез?
 Кӧня, кӧня кӧтӝож ваиз со кышкыт война.
 Нина Касаткина.
 Балезино ёрос, Варыж гурт.  
   Кин луоз тужгес устоез? Та вакытэ Глазов ёросын ортче «Арлэн дышетӥсез-2017» конкурс.   Конкурс кык этапен радъяське. Нырысетӥез этапез кык нунал ӵоже – 1-тӥ но 3-тӥ южтолэзе Кожильысь но Пониноысь школаосын ортчиз. Конкурсэ пыриськисьёс дышетон амалъёсынызы тодматӥзы, презентациоссэс возьматӥзы. Вераны кулэ, та конкурс кык арлы одӥг пол радъяське. Арысь аре эскеронэ пыриськисьёслэн лыдзы йылэ, туэ 20 мурт ини. Пӧлазы вань нырысетӥ аръёссэ ужасьёс но, бадӟым стажен адямиос но. Конкурсэ пыриськон азязы соосыз но, таосыз но туж сюлмасько. Сыӵе ини адямилэн сямыз, лэся.  
    
 Куд-огъёссэ кылзӥзы-эскеризы методической советъёс, мукетъёсыз – пиналъёсын открытой урокъёс нуизы. Одӥгзэ урокез, пинал дырме тодам вайыса, учконо кариськи мон но.
 Обществознание предметъя урок Понино школаысь 7-тӥ классын ортчиз. Нуиз сое Дондыкар школаысь историяя но обществознанияя дышетӥсь Роман Алексеевич Булдаков. Урок сӥземын коньдонлы.
 - Азьвыл коньдон ӧй вал, адямиос вузъёсынызы воштӥсь- кылӥзы. Нош мае дэмлаллязы удмуртъёс? – юа дышетӥсь.
 - Коньы куосты, - огымысь верало пиналъёс.
 - Бен. Отысь ик нимыз но – «коньдон».
 Нырысетӥ минутъёсысен ик дышетӥсь но пиналъёс куспын герӟасько эшлыко кусыпъёс. Выль, тодмотэм муртлэсь нылпиос уг курдало, аръёсын соосын ужа ни, кожалод. Соин ик воргоронлы но урокез нуыны капчи кадь вал, озьы потӥз мыным.
 Зэм вераса, дышетскон дырысьтым «Обществознание» предметъя урокъёсысь номыриз ик тодам уг ни лыкты, будто ӧй но вал соос. Соку пинал йырыным кулэзэ ӧй валалля, дыр. Нош табере «макем тунсыко вылэм» шуыса пуки. Куддыр «али школае мыноно, выльысь парта сьӧры пуксёно» шуыса но малпанъёс лыктыло,  туала визьмыным ваньзэ валасал, ваньзэ кылзысал кадь потэ. Тани та урокын но номыриз но валантэмез ӧй вал, пиналъёс но озьы ик шуизы. Но соослэн эшшо ваньмыз азьпалан на, нош мынам гырпумме куртчеме уг луы ни.
 Конкурсэ пырисько нылпи садъёсын ужасьёс, школаосысь но ватсаса тодон-валан сётӥсь (дополнительное образование) дышетӥсьёс. Берпуметӥез этапез ортчоз 29-тӥ южтолэзе. Куспазы вожвылъяськозы 20 устоосыз пӧлысь 5 устоосыз. Соку ик тодомы, кин ёросын «Арлэн дышетӥсез-2017» нимын пусъемын луоз. Со ик Глазов ёрослэсь данзэ утёз элькун радын но.
 Вормонъёс но азинсконъёс тӥледлы, конкурсантъёс!    
 Елена Пономарева.
 Глазов ёрос.
 Туспуктэмез авторлэн.
   Ужасез ужа   Яр ёросысь пудо утисьёс кылем гужем чырмыт тыршизы, пудоослы сиён тырмыт дасязы. Соин таиз тол огсыр ортчиз, йӧл но йылӥз. Валтӥсь зоотехниклэсь ужзэ быдэсъясь Надежда Виленскаялэн верамезъя, кылем арын ёросысь вань хозяйствоос 13047,8 тонна йӧл поттӥзы. Вазьвала арен ӵошатыса, со 564,9 тонналы тросгес. Одӥг скаллэсь шорлыдын 4236 килограмм кыскемын, 2013-тӥ арын 3939 килограмм вал. 
   Вить сюрс килограммлэсь уно йӧл поттӥзы прогрессъёс, ньыль сюрсэз выжизы «АгроЯр», «Елово» хозяйствоос. Соослэсь ӧжытак бере кылиз «Озерки плюс» ООО.
 Тужгес но  ляб тыршизы  «Вятка» (басьтэмын 2698 кг) но «Лекма» (1470 кг) огазеяськонъёсын.
 Ӧнерчилэн верамезъя, фермер хозяйствоос ичигес кыскизы – одӥг скаллэсь  3542 кг, нош хозяйствоос – 4520 кг.
 Сюро таза пудолэн лыдыз 444 йырлы синӥз. Кыскись скалъёс ичиёмизы 253 йырлы. Кудаз хозяйствоосын сюрооссы ичиёмо, кудаз уллёзэс будэто. Быжоос тросгес луизы «Прогрессын», «Еловоын», Вахрушев А. Ю., Ельцов А. А. крестьян-фермер хозяйствоосын.
 Вылӥ сортэн вузамын 74,2% кыскем йӧл. Тямыстон процентэз вылӥ сортэн кошкиз «Прогресс»-ысь, «Елово»-ысь, «Озерки плюс»-ысь, «Лекма»-ысь, Касаткин Г.Н. крестьян-фермер хозяйствоысь. 
 - Таяз арын кыӵе шумпотонъёсты? 
 - Учкомы 16-тӥ мартлы лыдпусъёсты. Та нуналэ эштосъёсын но крестьян-фермер хозяйствоосын одӥг скаллэсь кыскемын 11,4 кг (кылем арын та дыре ик - 8,8 кг). 
 Тужгес но трос (16,3 кг) йӧл поттӥллям «Прогрессысь» пудо утялтӥсьёс, тужгес но ичи «Лекмаос» - 2,6 кг, «Вяткаос» - 2,7 кг. Тямыс хозяйствоос пӧлысь куатез йӧлзэс вылӥ сортэн вузазы, одӥгез – нырысетӥ сортэн.
 - Лыдпусъёс возьмато, ёросысь гурт удыс азинскон сюрес вылэ султӥз шуыса. 
 - Тыршиськом. Но гожтэ вал, туж милемлы зоотехник кулэ. Тани гурт удысъя управлениын но ӧнерчимы ӧвӧл, мон валтӥсь зоотехниклэсь ужзэ быдэсъясько гинэ.
 Газетмес лыдӟыса, оло, мылкыд карисез но шедёз.
 Альбина Бушмакина.
 Яр ёрос.
   Ужзы оскон пыӵатэ   Гурт удысын ужасьёс кылем арын ужамзылы йылпумъянъёс лэсьтӥзы. Палэнэ ӧз кыле яръёс но. Соослэн та ужрадазы пыриськиз Гурт удысъя но сиён-юонъя министрлэн воштӥсез Алексей Вихарев. Кенешлэн ортчемез азьвыл Алексей Ананьевич но Яр ёросысь гурт удысъя управленилэн кивалтӥсез Елена Наймушина куд-ог фермаосы вуылӥзы. 
   Усть-Лекмаысь ферма. Туннэ понна А. В. Снигирёвлэн крестьян-фермер хозяйствояз куинь фермаос чотасько. Азьвыл «Чепца», «Колос» но «Мир» колхозъёсысь гидъёс выжизы та фермерлэн ки улаз. Гидъёс ог-огзылэсь кыдёке пуксемын, котькудӥз ик шӧдскымон вужмемын ини. 
 Но фермер шуг-секытъёслэсь уг кышка. «Ачид понытэк, пайдазэ уд адӟы», - шуэ Андрей Васильевич. Усть-Лекмаысь гид доры матэ вуыса ик, адӟисько ни воштӥськонъёс: укноос вылын стеклопакетъёс, выль ӧсъёс, тӧдьымам борддоръёс. Ужасьёс понна душ но дӥсь миськон машина, шуныт туалет инъямын. Табере тупатъяны дасясько горд сэрегзэс но. Зэмос кузёлэн киосыз шӧдӥсько гидаз но: выльдэмын электроезъёс, кормушкаос. Азьланезлы но малпанъёсыз трос. «Вошъяно на выжъёсты, липетъёсты», - шуэ Андрей Васильевич. 
 Али та гидын 155 скалъёсыз, но уллёлэн лыдыз будэ, интыос но вань на.
 Огъя валысь верано ке, фермерлэн хозяйствояз 733 таза сюро пудоос чотасько, соос пӧлын – 420 скалъёс. Нуналаз 5,5 тонна йӧл кыско, скаллы быдэ – 13 килограмм усе. Пудо сиён тырмыт дасямын, басьто на патока, комбикормъёс.
  
 Володиноысь ферма. «Кузёлы соку ик синпелет пуктыны кулэ», - Валентина Семакиналэн КФХ-лэн ужамезлы вылӥ дунъет сётӥз Алексей Вихарев. Зэм но, паймымон кышномурт: ачиз ик скалъёссэ но кыске, пудо сиён дасяку, ачиз ик тракторлэн руль сьӧраз пуксе. Палэнысь кутэм ужасьёсыз трос ӧвӧл, нылпиосыз юртто.   
 Кунолы нырысь ик возьма- тӥзы вуж гидэз – пуктэмын вал со 12 ар талэсь азьвыл. Собере выльзэ – таяз пудозэс туэ гинэ выжтозы, чакламын со 100 йырлы. Кык гидъёсты ӵошатонэз ик ӧвӧл. Вылез – бадӟым но, сайкыт но.
  
 Юдчиноысь фермалэн («Прогресс» СПК) гидъёсаз чылкыт но ӝикыт. Пудо кӧс выжъёс вылын кылле-шутэтске. Но шӧдӥськиз, гидъёс пушкын омырлэн мускытэз (влажность) туж бадӟым шуыса. Мугез – вытяжкаослэн ляб ужамзы.
  
 - Куинез ик фермаос умой мылкыд кельтӥзы, - шуиз Алексей Вихарев. – Пудо вордӥсьёс умой тыршо, ужзы быгатыса радъямын. Соос шоры учкыса, Яр ёрослэн ӵуказе нуналэзлы юн оскон пыӵа.
 Кенешын йылпумъянъёсты шараяз Яр ёрослэн кивалтӥсез Тамара Уткина. Пудо сиёнлэсь ӟечлыксэ ӝутон сярысь вераськиз ветстанцилэн кивалтӥсез Иван Наймушин.
 - Сиёнлэн ӟечлыкез бордысь потэ уллёлэн йылэмез. Отысь ик – пудолэн висемез, кулэмез но, ёросъя та лыдпус – 6,4 процент. Ӧжыт саклык висъяське ветеринарной ужлы, нош со бадӟым изъян вае, - мылкыдзэ усьтӥз со.
 Кенешын гурт удысын ужасьёс азе пуктэмын таӵе ужпумъёс: кизёно муослэсь быдӟалазэс кылем арын кадь ик – 29471 гектар кельтоно, вуоно арын 14593 тонна йӧл кысконо, кадровой ужез азинтоно.   
 Любовь Куртеева.
 Яр ёрос.
 Туспуктэмез авторлэн.
   Азьмынӥсьёс радын – трубашуръёс   Трубашур пумитаз милемды яркыт шундыен. Музъем вылын кыллись лымы шудэ-ворекъя, синмез мальдытэ. Фермаос котырын силос зын лӧсъяське. Машинаос-тракторъёс гурето. Ужгур пӧзе! 
   Трубашур комплекс йӧл поттонъя ёросын одӥгез азьмынӥсез луэ. Татын кылем арын 159 625 тонна йӧл кыскизы, скаллы быдэ – 5778 килограмм усиз.
 - Комплексамы ньыль гид пыре. Пудолэн огъя лыдыз – 968 йыр, соос пӧлын – 350 кысконо скалъёс, - вера пудо вордон комплекслэн кивалтӥсез Нина Николаевна Прокашева.
 Татын 43-46 мурт тырше. Но скал кыскисьёс уг тырмо.
 - Тросэз ужасьёсмы пенсие потон арлыдазы вуо ни. 2-3 дояркаосты но ветеринарной врачез кутысалмы на. Соослы улон инты но дасямын, - сюлмаськемзэ уг ваты Ольга Альбертовна Главатских, «Октябрьский» эштосысь Трубашур ёзэтлэн кивалтӥсез.
 Ужасьёслы ёрмыса, пенсие потэм кышномуртэз – Нина Алексеевна Волковаез ужаны ӧтизы ни. Сизьым ар пала шутэтскемез бере, капчи-а меда вал солы ужан интыяз выльысь берытскыны? Но кышномурт вала: воштӥсь адями ӧз шедьы ке, скал кыскисьёслы шутэтскон нуналъёстэк ужано луоз. Соин ик мыноно кариськиз.
 Оскымон мукетыз но воштӥсьсы – Альберт Антонов.
 Скал кыскисьёс ужало кык сменаен. Нырысетӥез - 4 час ӵукнаысен 13 часозь, кыкетӥез – 13 часысен 19-озь. Одӥг группаез кык мурт нуэ-валтэ. Скалъёссэс нуналаз кык пол кыско. Туала технологиос йӧлзэс вылӥ ӟечлыко гинэ кыскыны-вузаны луонлык сёто.  Йӧлзэс трубашуръёс трос аръёс ӵоже ини Кезэ келяло. 
 Ужазы выль амалъёс куто кунян будэтӥсьёс но. Тани ог кык аръёс ини пичи быжооссэс кефирен люктало. Асьсэос ик сое чырсато но – муравьиной кислота вылын. Озьы, ненег макеос ӧжытгес висё, тазагес будо. Кык толэзь ортчыса, кунянъёслы мукет сиёнъёс ватсало ини.
 Пудо утялтӥсьёслэн, озьы ик ветеринарлэн, зоотехниклэн тыршемзы пайдатэм уг луы: падёжзы вань ке но, ӧжыт. 
 Арлы быдэ умой ужасьёсты санаторийёсы эмъяськыны келялляло. «Ува» профилакторийлы путёвка, шуом, 30 сюрс пала сылэ ке, ужасьлы со дунысь 4 сюрссэ гинэ (10 процентсэ) тыроно луоз. 25 процентсэ профсоюз висъя. Кылемзэ пытса элькун бюджет. Ужасьёслы со – зэмос юрттэт.
 Оскымон адямиос ужало гидъёсазы.
 - Пусъем потэ кык сузэръёсты – Люция Вильямсовна Исаковаез но Галина Вильямсовна Волковаез. Соос одӥг группаез нуо-валто, скалъёссы – 80 йыр. Родильной отделениын трос аръёс ӵоже мылысь-кыдысь ужало Агния Африкановна Попова но Татьяна Ильинична Князева. Соос скалъёсты но ветылъёсты кунняны но кунням беразы йӧлзэс кысконлы дышето, - шуэ Ольга Альбертовна.
 17-тӥ южтолэзе, Глазов ёросысь пудо вордӥсьёсты данъян праздникын, трубашуръёс понна трос ӟеч кылъёс чузъяськизы. 
 Елена Пономарева.
 Глазов ёрос.
   Туж кулэ вылэм сюрес, нюлэс но пинь эмъясь   Кызьы котькуд адямилэн улоназ одӥг пунэтэ нуналмысь пунӥсько умоез но уродэз, шугъяськытӥсез но бурдъясез, озьы ик гурт поселенилэн улоназ ужпумъёс но тырмыт, шумпотымон учыръёстэк но уг луы. Мар сюлмаськытэ Куреггурт поселениын улӥсьёсты, малы шумпото – тодӥмы поселенилэн тӧроезлэсь В. М. Никитиналэсь. 
   - Валентина Михайловна, тол ортчиз, шуыны луоз. Сюресъёсты сузянэн шугъяськонъёсты ӧй вал-а?
 - Та ужпумез кемаласьгес палэнтӥм ни – гурт эштосэн азьласянь ик огкыл гожтӥмы. Азьвыл аръёсы уксё тырмыт ӧз шедьылы та ужъёслы, нош али, сюресъя фондлы луыса, шугъяськонъёс уг кылдо. «Коротай» хозяйстволэн К-700 тракторез вань, со туж ӟеч сузя-утялтэ. Куать гуртъёсы вуэ.
 Ватсасал на: сюрес фондъя висъяськись уксёлы туэ, оло, гуртысь сюресъёсты тупатъяны уз кылды, малы ке шуоно, соосты кадастр учётэ султытыны косэмын. Нош таизлы, валамон, уксё кулэ. Та уж борды ми кутскимы ни, документъёсты дасянэз азьланьтомы. 
 Но сюресъёс пумысен милемыз мукетыз сюлмаськытэ: ёросъя учконо ке, карысь гуртэ нуись сюресъёс пӧлысь ми пала гинэ кӧльыен шобыртэмез вань на, кылемъёсаз - асфальт. Кивалтӥсьёслы вазиськыса, гожтэтъёс но ысъямы ни – шумпотыны номырлы. 
 - Кыӵе юанъёсын-веранъёсын калык тросгес вазиське гурт тӧролы?
 - Берло дыре ӵем гинэ вуо нюлэс басьтонэн герӟаськем ужпумен. Та сярысь гурт сходъёсын но котькудаз кадь вераськон потэ. Гур эстонлы, лэсьтӥськон-тупатъян ужъёслы шуыса нюлэс уг сёто – кивалтӥсьёс валэктэмъя, лимит, пе, ӧжыт висъяське, соин тросэз номыртэк кылё. Гуртоос но карын улӥсьёс одӥг черодэ пуктэмын, озьы гурт калык палэнэ кыле. Кызьы та ужпумез тупатоно, верась-валэктӥсь ӧвӧл. Гурт калыклэн нимыныз гожтэт келяломы нюлэс хозяйствоя министерствое, оло, кылозы, мар ке чаклалозы. Ми палан веть чагыр эстӥськон но ӧвӧл ай, пулы туж кулэяськон бадӟым.
 Валантэм югдуре али куреггуртъёс шедемын пинь эмъянэн но. Кулэ тӥрлыкен нимысьтыз кабинетмы но вань асьме больницаямы, но эмъясез ӧвӧлэн шуг-секытъёс кылдӥзы. Азьвыл пинь эмъясь Пониноысь ветлӥз, табере асьмеды косо отын эмъяськыны. Малы сыӵе югдуре висись адямиез пуктод: нырысь Глазове мыноно, отысь эшшо сокеме – Пониное. Карысь больницаос но милямъёсты уг куто. Валтӥсь врачлы куриськонэн вазиськомы: мед карын эмъялозы.
 Оглом вераса, ужпумъёс тырмыт. Гань-гань кариськыны улон уг сёты.
 - Кыӵе нош  шумпоттӥсь иворъёсты вань та дыре?
 - Ӝоген тани, лымы шунам бере, нылпиослы шудон площадкаос инъяломы. Отын луоз ӟечыранэз, берганэз, спортъя комплексэз но мукет тӥрлыкез. Вань калыкен потом-лэсьтом. Та ужлы уксё шедьтэмын вал кылем аре – Кун Кенешысь депутатмылы калыклэсь наказъёссэ быдэстонлы висъям коньдонысь. Озьы нылпиослы выль шудон площадкаос усьтӥськозы Кабаковоын, Коротаевоын, Чиргиноын.
 Калыклэсь наказъёссэ быдэстонлы шуыса  туэлы висъям уксё кутӥськоз гуртъёсысь памятникъёсты выльдонлы. Ми палан кык сыӵе синпелетмы – Куреггуртын но Коротаевоын. Соос ӟеч-ӟеч тупатъянлы кулэясько. Ӧнерчиос вуылӥзы ни, учкизы-эскеризы, кыӵе ужъёс радъяно. 9-тӥ май праздниклы тупатъяломы-дасяломы шуизы.
 - Матэктэ Быдӟым Вормон нунал. Та нуналъёсы котькытын ожысь ветеранъёсты но фронт мышкын тыршемъёсты юбилейной медальёсын пусъё. Тӥ кызьы радъяды та ужез?
 - 27-тӥ мартэ Куреггурт культурая юртын ортчоз художественной самодеятельностья смотр. Ӟеч сяме пыӵам ужрадмес туэ Быдӟым Вормонлэсь 70 арзэ пусъёнлы сӥзиськом. Ӵапак отын ик ветеранъёсты медалъёсын сӥлы каромы – 37 муртэ. Но куд-огезлы сётэмын ини. «Коротай» но «Чиргино» эштосъёс юрттэмен, пичияк кузьым но соослы дасямы.  5-тӥ мартэ ёрос тӧроен В. А. Терскиен ӟечкыланы ветлӥмы ожысь ветеранмес – Самки гуртын улэ К. Я. Лузянин, оже пыриськемъёс пӧлысь со огназ кылемын ни. 
 - Нокызьы юатэк кельтэм уг поты на тани мае: кылӥськиз, тӥ дорын Украинысь пегӟемъёс уло шуыса.
 - Бен, вань сыӵе семья. «Коротай» эштослэн кузёез И. В. Шудегов калыкез уже интыянъя центре вазиськем вылэм пудо эмъясь кулэ шуыса, нош отын ӵектӥллям Украинаысь вуэмъёсты. Та дырозь семья улэм Вотка ёросысь Кварсаын, Украинаысь пегӟемъёслы нимысьтыз усьтэм центрын. Кузёез ужа ни пудо эмъясь луыса, кышноез – скал кыскись. Эштос ик соослы корка но висъяз. Лыктон азязы сое утялтӥзы-дасязы. Нырысь-валысьлы ваньмыз вань ни, кин ма быгатэ - ваё, юртто. Кузпалъёслы ог 40 арес котыр, нылпизы но вань, но соиз вайымтэ на. Семьялы «предоставлено временное убежище» шуыса документ сётэмын.
 Соос сяна но веть милям Украинаысь вуэм семья вань на. Ӵыжы-выжыоссы доры Адаме лыктӥллям вылэм, но эштос кузё ӧтемъя Чиргиное интыяськизы. Пиосмуртэз колхозын ужа, нош егит бабуш кык нуныкаосыныз гуртаз пуке. Таосызлэн «пегӟемъёс» луо шуыса статуссы ӧвӧл. Озьы ик гурт калык юрттэ. Асьмелы йыркурзы яке мукет со выллем мылкыдзы  уг шӧдӥськы. Вераськемъёссыя, кыкезлэн ик семьялэн кылён сярысь малпанъёссы вань.
 - Тау вераськемдылы, вань юанъёслы тупен-тупен валэктон сётэмдылы, Валентина Михайловна. 
 Лариса Гурьянова.
 Глазов ёрос.
   Шуд но тазалык Тӥледлы, ветеран!   23-тӥ южтолэзе Глазов ёросысь Кожиль гуртын улӥсьлы, Быдӟым ожысь ветеранлы Яков Артемьевич Возмищевлы 92 арес тырмиз. 
   Кышкыт война аръёсы Яков Артемьевич ожмаськиз 4-тӥ Украинской фронтын сапёр луыса. 1943-тӥ арын лек сӧсырмыны шедиз. Ужгородын госпитальын пыд вылаз операция лэсьтӥзы, собере фронтэ воргоронэз ӧз ни лэзе, келязы гуртэ. Ветеран тодаз вае на, кызьы Глазовысен Жаба гуртаз бертыны турскиз. 18 иськемез костыльёс вылын, йӧскадь бурмымтэ пыдъёсыныз – котькуд вамышез вӧсь луыса, синву пыр. Трос аръёс ортчыса но, сыӵеосты вунэтод шат? Ожын басьтэм ранениез али ке но тодэ вайытэ со секыт дыръёсты.
 Фронтысь бертэм бераз колхозазы тыршиз. Тракторист, шофер луыса ужаз. Яков Артемьевич ялан азьмынӥсьын луылӥз, ӟеч ужамез понна туспуктэмез арысь аре Данъян пул вылын улылӥз.
 Ассэ жалятэк ожмаськемез но война бере сюлмо тыршемез понна, Яков Артемьевич трос пӧртэм наградаосын пусъемын.  
 Ас вордскем палъёсысьтыз ик шедьтӥз шудзэ но. Кышноеныз Феклинья Павловнаен 65 ар ӵоже ини  улонтӥ артэ вамышто, ог-огзылы юртто. Кузпалъёслэн шудзы но шумпотонзы – куинь нылпиоссы, дас внукъёссы, дас кык правнукъёссы но одӥг праправнучказы. 
 Елена Пономарева.
 Глазов ёрос.
 Туспуктэмез М. Семакиналэн.
   Одӥг нунал машинатэк   Тодосчиослэн ивортэмзыя, али музъем вылын 7,2 миллиард адями улэ. Дас-дас кык ар ӵоже эшшо одӥг миллиард ватсаськоз на, нош 2035-тӥ арын укмыс миллиардлэсь ятыр лоуз. Огсыр улон понна, шуо учёнойёс, дуннеын одӥг но ӝыны миллиард адями тырмыт луысал. Малы ке шуоно, адями омырез туж зол кырсёмытэ, планетамылы кышкытлык вае. 
   Басьтом машинаосты гинэ. Али дуннеын одӥг миллиард котыр автомобильёс лыдъясько. Нош азьланяз питыранъёслэн лыдзы будоз гинэ, малы ке шуоно калык умойгес улэ, узырме.
 Америкаын гинэ, шуо тодосчиос, машинаослэсь араз 150 миллион тонна углекислой газ омыре куштӥське.
 Кыӵе амалъёс шедьтоно, планетамес кырсёмытонлэсь утён понна? Валэктонъёс утчало учёнойёс. Нош быгатомы-а асьмеос одӥг нунал ке но машинатэк улыны? Юан сётӥ водительёслы.
 Татьяна Трыкина, офисын ужась:
 - Юн вожъяськыса учкылӥ руль сьӧрын пукись кышномуртъёс вылэ. Малы ке но соос ваньзы чебересь потылӥзы. Ку курткаен яке плащен, ӝужыт беро пыдкукен пото горд чилясь машинаысьтызы. Аслам но дышетскеме потӥз.
 Ваньмыз бен уг пӧрмы, ӵемысь воргоронъёс куарето, уд ке валаськы, марзэ пуксиськод, кин тыныд право сётӥз, кышноос сэрен вань авариос кылдо шуыса. Чидаськод ни. Со понна вольыт сюрес вылтӥ ширтӥськод ке, мылкыд бурдъяське.
 Раил Гильмутдинов, руль сьӧрын 40 ар котыр:
 - Кык аръёс ӵоже улӥ машинатэк, кулэлыкез но ӧй вал кадь. Час котыр ужаны пыдын ветлылӥ. Одӥг пол, кык пол пиелэсь машиназэ кури но, туж кельшиз, пыдын вамышъям ӧз ни поты. 
 Машина туж кулэ, малы ке шуоно ужам бере нуналмысь деревняе мынӥськом. Азьло сад-бакча возьылӥм, нош собере корка басьтӥм.
 Валерий Симонов, лэсьтӥськись:
 - Кызьы али машинатэк улод. Ӵукна султӥськод, нош ульчаын кезьыт, тӧлаське. зоре, ӝогак пуксиськод шуныт машинае но ширтӥськод кытчы мылыд потэ.
 Мон ужаны гуртысь каре ветлӥсько, ӝыт-ӵук автобусэз витьыса улэме уг поты. Собере, ужын куддыръя ӝегатсконо луэ, аслад машинаед ки улад ке, уд кышкаськы ни, маин кошко шуыса.
 Гуртэ бертыку, магазинэ пырисько, сиён-юон басьтӥсько. 
 Конешно, сюресъёс вылын туж трос калык быре, но одӥг пол руль сьӧры пуксьыса, со сярысь уд ни малпаськы.
 Алевтина Сизова.
 Туспуктэмез авторлэн.
   Бере ӧвӧл кылёно    Ар ӵоже йӧл поттонэз 1 миллион тоннаозь вуттоно - сыӵе ужпум пуктӥз Элькун Тӧро пудо вордӥсьёс азьын. Дырыз но пусъемын - 2020-тӥ арлы. Адӟем карымон луэ Белоруссилэн ужамез: улӥсьёсыз но шаерамы мында, музъемъёссы ӧжытгес, нош араз йӧл кыско - 1,5 миллион тонна. Асьмелы та лыдпусозь кыдёкын ай - та вакыт 750 сюрс тонна йӧл люкаське.
 Кивалтӥсьёс оскыто: гурт эштосъёслы но, фермер хозяйствоослы но, нимаз пудо вордӥсьёслы но юрттэт луоз.
   Вормисьёс радын    Пермь улосын ортчизы огъяросси гурт шудонъёс. Быдӟым Вормонлэн 70 арезлы сӥзем спортъя ужрад быдэс кунысь ог кык сюрс спортсменъёсты люказ. Удмуртилэсь данзэ утизы шарканъёс, можгаос но юкаменскъёс. Семьяос, механизаторъёс куспын ӵошатсконъёсын висъяськизы, призёръёс радэ шедизы гира ӝутъянын но куасэн бызьылонын. Вормисе потӥз эстафетаын бызьылӥсь команда. Огъя зачётын Удмуртилэн командаез - 4-тӥ интыын.
   «Италмас» шулдыртоз Венгриын    Март толэзьлэн пумаз Венгриын усьтӥськозы Росси культуралы сӥзем нуналъёс (6+). Удмурт шаермес та фестивальын возьматоз эктонъя но кырӟанъя «Италмас» кун ансамбль. Будапештэ нуыны коллектив дася зарни фондысьтыз номеръёсын концерт. Озьы ик программазэс узырмытозы на венгер эктон но П. И. Чайковскийлэн Неополитанской кырӟанэз.
   Сӥлы каро    Кез ёросын кутскон понӥзы Быдӟым ожысь ветеранъёсты но ож мышкын ужамъёсты «70 лет Победы в Великой Отечественной войне 1941-1945 г.г.» медален пусъёнлы. Нырысьёсыз радын гадь вылаз медаль бырттӥзы ож мышкын тыршем У. В. Русскихлы. Кышномуртлы та нуналъёсы 95 арес тырмиз. Награда басьтэм сяна, солы вуиз Россилэн Азьмуртэзлэсь В. В. Путинлэсь ӟечкылан.
   Улонзэ сӥзиз удмурт кылтодонлы    Улонысь кошкиз филологи наукаосъя доктор, УдГУ-ысь профессор И. В. Тараканов. Татарстанысь Покровское Урустамак гуртын будэм пи, Бугульмаысь училищеез но Ижкарысь пединститутэз йылпумъяса, мыло-кыдо тыршиз УдНИИ-ын, собере Удмурт кун университетын. Вань улонзэ сӥзиз кылтодонлы, фин-угор тодосъя эскеронъёсты азинтонлы.
   Тыложез ум вунэтэ    Йылпумъяськиз «Прикоснись сердцем к подвигу» конкурс. Ортчиз со Глазов ёросысь библиотекаосын 1-тӥ январьысен 1-тӥ мартозь 2-11 классын дышетскисьёс пӧлын. 
Ужрадэ пыриськизы Пусошур, Качкашур, Кожиль, Понино, Парзи, Дзякино, Гулеково, Чура, Кочишево, Дондыкар школаосысь нылпиос.
 Творческой ужъёс сӥземын вал таӵе темаослы: «Одӥг туспуктэмлэн историез», «Ветеранэз ӟечкылан», «Тыложез вунэтӥм ке, со нош ик вуоз», «Мынам огъёзоосы войнаын», «Быдӟым Вормонлэн историез книга бамъёсын». Вормисьёс быръемын ӧвӧл на.
   Корт «синъёс» ваньзэ адӟо    Глазов карысь ульчаосын выль видеокамераос кылдӥзы. Пуктӥз соосты «Гарант-Глазов» компания. Ар кутскон дырысен интыямын 7 камера, витез ужало ини Киров-Короленко, Толстой-Буденный, Сибирской-Буденный сюрес вожъёсын, Калинин нимо но Сибирской ульчаосын. Нош Свобода площадьысь, Карл Маркс проспектысь, путепроводысь но Йӧ дворец дорысь камераосты инъяз «Глазов.NET» компания.
   Быдӟым Вормонлы сӥзьыса    Удмурт Элькунысь дано журналист, Красногорск ёросысь шаерчи Анатолий Гончаров поттӥз «Вспомним всех поимённо. Памяти красногорцев, пропавших без вести на войне» выль книга. Материал люказ Интернет пыр. Пӧртэм сайтъёсын бугыръяськыса, шаерысьтымы оже кошкемъёслэсь но чиптам-чаптэм ышемъёслэсь нимъёссэс шедьтӥз, трос тодӥз пленэ шедемъёс сярысь. 
 Эшшо одӥг книгаез вань на солэн. Таиныз тодматскыны луэ «Святогорская энциклопедия» (infosvyat.ru) сайтысь.
   Кылбур гожъясь дышетӥсь    Вотка ёросысь кылбурчилэн Надежда Трониналэн «Удмуртия» издательствоын потӥз «Жизни каждое мгновенье» выль книгаез. Кылбуръёс но проза сӥземын кунэз утисьёслы, пичи родиналы, космослы. 2011-тӥ арын авторез Удмуртиысь писательёслэн Союзазы пыртӥзы. Али со гуртысь нылпиосты математикалы дышетэ.
   Тулыслы дасесь    Музъем ужасьёслэн тол каникулъёссы быризы, бусы ужъёслы дасяськон дыр вуиз. Кылсярысь, Завьял ёросысь вань хозяйствоос гырыны-кизьыны дась, шуыны луоз: 89% тракторъёс, 83% машинаос, 87% культиваторъёс, сомында ик сеялкаос но мукет техника лымы шунамез но музъем шунамез возьмало ни. Мылкыдзы но гуртоослэн капчи, уго дэриос ваньзэ дырыз-дыръя лэсьто, берло нуналъёслы ужъёссэс уг кельто.
   Кузёзэ воштӥз    Камбаркаысь военной городокысь улон коркаосты туэ выжтозы интыысь муниципал кылдытэтлэн балансаз. Со пумысен Российской Федерациысь обороная министерство приказ поттӥз. Матысь дыре 7-тӥ номеро сад-яслилэн но кузёез «Камбарка» МО луоз. Чаклало Пичи Пурга ёросысь военной городокысь объектъёсты но интыысь поселенилы сётыны.
   Шулдыръяськизы, тодазы вайизы    Нюлэслэн огъядунне нуналэз азьын (пусйиське 21-тӥ мартэ) шоркарысь зоопаркын тунсыко ужрад ортчиз. Радъязы сое Нюлэс хозяйствоя министерствоен ӵош «ЭКА» но «Родники» общественной огазеяськонъёс. Праздник йылпумъяськиз "Антипалыч" флэшмобен, кудӥз люкаськемъёслы тодазы уськытӥз сикын астэ шонер возён куронъёсты. Лыктэмъёслы нимысьтыз сётъязы нюлэсъёсты утён службалэн телефонъёсыныз чебермам листовкаос.
   Котьку мед ӝуалоз    Ижкарын но Пичи Пургалан гинэ пыр ӝуа «Тодэ возён тыл» («Огонь памяти»). Мукетъёсаз ёросъёсын бадӟым праздникъёс азьын гинэ «ужатъяло», нош витяз воксё но ӧвӧл. Туэ Вормон Нунал азьын Сарапулын, Глазовын, Воткинскын но Можгаын сыӵе тылъёс пыраклы ӝуатскыны кулэ. Та пумысен ветеранъёс огпол гинэ ӧз вазиськылэ ни вылӥ кивалтӥсьёслы.
   Удмуртилэн флагез - Евразилэн уйпал точкаяз    Ижысь Тимофей Волков Россиысь исследовательёслэн но спортсменъёслэн экспедициенызы ӵош Таймыре мынэ. Арктикае солэн та куинетӥез путешествиез ни. Сюрс километръем маршрутэз 42-43 нуналскын ортчыны малпамын. Евразилэн тужгес вылӥ точкаяз со элькун флагмес бырттыны чакла.
   Палэнысь лыктӥсьёс йыло    Кунгож сьӧрысь лыктэмъёс Вавожын туэ 32 кузя лыдъясько. Кылем арын ёросэ вуылӥз ог 200 мурт. Тросгес Азербайджанысь, Казахстанысь, Украинаысь, Эстониысь, Узбекистанысь, Таджикистанысь, вал Израильысь но Германиысь. Куноян вылысь гинэ уг лыкто, ужаны но карисько. Куноос пӧлын оглюкетэз пенсионеръёс – соосты ваиллям ӵыжы-выжыоссы утялтон вылысь.
   Юбилейной адӟытон    Быдэс толэзь ужа ни Кизнерын Россиысь дано художниклэн, Удмуртиысь калык художниклэн, Кизнер ёросысь дано адямилэн, УдГУ-ысь профессорлэн Петр Семеновлэн адӟытонэз (6+). Ёросэ суредась ӵемысь лыктылэ, татысь инкуазь но адямиос солы туж матын. Таяз радэ искусствоосъя школае ветлӥсь пиналъёслы мастер-класс возьматӥз, ужъёсыз сярысь рос-прос мачкиз.
   Музей узырмиз    «Дача Башенина» культурая но историяя музейын сарапулъёс пумиськылӥзы карысьтызы тодмо купецъёслэн выжыысьтызы потэм Георгий Гожевен. Со али радиожурналист но музыковед луыса ужа Санкт-Петербургын. Туннэ понна эфире поттӥз ни ог сюрс программа. Сарапулын улӥсьёслы со суредам ужъёссэ но семья архивысьтызы туспуктэмъёсты кузьмаз.
   Воргоронъёс дефицит чотын    Государственной статистикалэн федерал службаезлэн Удмуртияя ёзэтаз ужасьёс улонысьтымы басьтэм тунсыко лыдпусъёсты шараязы… Кылем арлы йылпумъянъёсъя, элькунамы уло-выло 698 506 воргоронъёс. Вань улӥсьёсты басьтыса, со 46 процентэз луэ. Соос пӧлысь 63 процентэз – городын улӥсьёс. Озьыен, гуртъёсын воргоронъёс воксё «дефицит» чотын. Котькуд сюрс пиосмуртъёслы 1172 кышномуртъёс чотасько. Воргоронъёслэн лыдзы шуак «кизермыны» ӧдъя, 35-39 аресъемъёс бордысен кутскыса.
 Тросэз воргоронъёс – 3 сюрс палаез - кышнояськиллям 25-29 аресазы. Нош 18 аресазы вуытэк эшшо кузпалъяськыны мылкыд кариллям 13-ез гинэ  пиос. Дыр возьматӥз ини: вордскисьёс пӧлын котьку тросгес луо пиос – котькуд 100 нылъёслы 104 экеос чотасько. 2016-тӥ арын элькунамы 21 024 нылпиос вордӥськизы, соос пӧлысь 10 699 – пиос.
   Катэз тӥян шараямын    Вавож ёросысь школаосты эскериз прокуратура. Эскерон шараяз, 17-аз ик школаосын уг окмо учебникъёс, озьыен, дышетскисьёслэн правозы тӥямын. Ёрос суд Удмуртиысь Дышетонъя но наукая министерствоез кыл кутытӥз но книгаос басьтонлы окмымон коньдон висъяны пуктӥз.
   Парадлы дасясько    Воткинскын поттэм «Ярс» ракетной комплексъёс «Алабино» полигонэ вуттэмын – татын соос 9-тӥ мае ортчись парадлы дасяськыны кутскозы. Бадӟым машинаослы 400 иськемез ортчоно луиз – Иваново улосысь Тейково карысь (Воткинскысь соос татчы ваемын вал ни) Подмосковьеозь. Тодэ уськытом, «Ярс» комплексъёс 12000 иськемын ватскем тушмонэз но «сузьыны» быгатоз. Комплекслы ӧвӧл кышкыт нюр интыос но, мур лымы но.
   Висён сэзёме    Кышкытлыко висён - А гепатит – ялан «йырзэ ӝутэ». Кылем арын гинэ соин элькунысь 478 адямиос висьыны ӧдъязы, соос пӧлын 375 – Ижын улӥсьёс. Та лыдпусъёс, вазьва арен ӵошатыса, 4 поллы тросгес луо. Нош туэ кык толэзь куспын висён шараямын ини 49 муртлэн. Врачъёслэн верамзыя, тулыс тудвуэн югдур эшшо лэчытомоз на. Соин али прививка лэсьтыса вуоно – сое 50 сюрс адямилы пуктыны чакламын.
   Выль черк    Элькун Масленча туэ Сарапулысь Сигаево черкогуртын ортчиз. Отчы пыриськизы 3 сюрслэсь уно куноос. Праздниклэн валтӥсь малпанэз - «К тёще на блины» шуыса нимамын вал. Куд-огзэ мильымъёсты аукцион пыр но басьтылӥзы. Праздникын люкам коньдон Сигаевоын выль черк пуктонэ мыноз.
   Калык кусыпъёс - журналистикаын    Ижкарын усьтӥськиз Калык кусыпъёсъя журналистикалэн школаез. Таӵе занятиос кыкетӥ арзэ радъясько ини. Тодон-валан люканы 17 адями мылкыд кариз. Куинь толэзь ӵоже дышетскыса, соос сертификатъёс басьтозы. Тужгес устоосыз Москваын йылпумъясь конференцие но дышетскон пресс-туре пыриськозы.
 Удмуртиын сяна, Калык кусыпъёсъя журналистикая тодон-валанъёс сётон радъямын Россиысь эшшо 22 каръёсын.
   Шедизы сизьымез    Кылем арняе Глазовысь но Глазов ёросысь 34 шуэрес учыръёс чотамын. Куинь мурт шуккиськыны шедиз. Котьку сямен ик, ГИБДД-ын ужасьёс нош потазы рейдэ. Арня куспын, огъя валысь, 7 мурт руль сьӧрын кудӟемен ӝегатэмын вал. Нош малпаськоно ке, сыӵеос, дыр, кык-куинь поллы тросгес. Соин сюрес вылтӥ ветлыны уката но кышкытгес луэ.
   Киостэ эн лэзья    Полициын ужасьёс кык воргоронъёсты ӝегатӥзы – кыназы ик пытсэт улэ шедьылэмын ни. Глазовысь Буденной урамын уйин соос пиосмуртэз жугиллям, телефонзэ но коньдонзэ капыртӥллям. Табере сизьым арлы пытсамын луыны быгатозы.
   Предприятиез кыл кутытӥзы    «Ува-молоко» огазеяськон пож вуоссэ шуре келяллям. Ёросысь суд, санитарной куронъёсты тӥямзэ шӧдыса, предприятиез очистной сооружение лэсьтыны пуктэм. Но куронъёсты озьы но быдэстымтэ. Огазеяськонэз нош кыл кутыто. Та вакытэ, судебной приставъёслэн эскеремзы улсын, вань куронъёс быдэстэмын ини.
   Спортэн эшъясько ӧлексыос    2017-тӥ арын Удмуртия Россиысь 12 улосъёс пӧлы пыроз, кытын эксперимент улсын мугорез кыдатонъя «Готов к труду и обороне» Росси куронъёсты быдэстонэ нырысьсэ пыриськозы ӧлексыос. Эскеронъёс радъямын элькунысьтымы 31 муниципал кылдытэтъёсын. Элькунамы бадӟым саклык висъяло сӧсыр но тазалыксыя ӧжыт быгатонлыкъем адямиосты спортэн выронэ кысконлы. Туэ улосамы Ӧжыт быгатонлыкъем нылпиослы спортъя школа кылдытозы.
   Удмуртиысь ӟечкыланъёс келялозы    Кун Думаысь депутатъёс Валентина Терешковалы ӟечкыланъёсын Удмуртиысь открыткаос келязы, 80 арес тырмонэзлы сӥзёнъёссэс гожтыса. «Валентина Владимировна — бадӟым адями, Гагаринэн одӥг радын сылӥсь мурт. Али но со азьло сямен ик мер удысын тырше. Ми данъяськиськом Валентина Владимировна партимылэн, фракцимылэн ёзчиез луэ шуыса, со милемын ӵош политикая секыт ченгешонъёсы пыриське, ваньзы сое юн гажало но ярато», - пусйиз депутат Андрей Исаев.
   Мылкыд карисьёс тросӧвӧл    Толэзь ӵоже Удмуртиысь одӥг адями гинэ Дальний Востокысь гектар быдӟалаем дунтэк музъем басьтыны вазиськон гожтӥз. МФЦ-лэн офисъёсаз улосамы улӥсьёслэсь сыӵе вазиськонъёссэс 2017-тӥ арын 1-тӥ тулыспалысен куто ини.
   Устоез семья    Пичи Пургаысь Баталов кузпалъёс но куать нылпиоссы – соос пӧлын басьтэм пиналъёс но - «Арлэн семьяез-2016» росси конкурсын вормизы. Кузпалъёсты «Россиысь арлэн семьяез 2016» дано книгае пыртӥзы. Нош 2-тӥ южтолэзе Павелэз но Людмилаез Удмуртилэн Кивалтэтаз пусйизы.
   Сӥземын луоз Валлы    Туэ Гербер юмшан (0+) ортчоз 17-тӥ июне Можга ёросын. Солэн валтӥсь малпанэз сӥземын луоз Валлы. Та образ юнме шорысь бырйымтэ: Можга ёросын кутсконзэ басьтэ Валошур. Со сяна, ӵапак татын возё но йылэто вятской, кабардинской но орловской выжыосысь валъёсты.
   Вашкала улонысь    Сарапулысь Кам шурлэсь ярдурзэ тупатъякузы, ужасьёс музъемысь вашкала тӥрлыкъёсты шедьтӥзы. Соос пӧлын чорыган курикъёс, кызьпу сарваос, дӥськутъёс но пыдкукъёс. 
Со сяна, лэсьтӥсьёс пу бугролэсь сэрегзэ поттӥзы на. Тодмо, бугро но вань шедьтэм арбериос - ХVII-XIX-тӥ дауръёсын дасямын-лэсьтэмын.
   Красной - Можга    90 ар талэсь азьвыл Можга кар Красной шуыса нимаське вылэм. Туала нимзэ со 1927-тӥ арын 11-тӥ южтолэзе басьтӥз. 1924-тӥ арысен 1926-тӥозь Можга Сюгинск каргурт, Красной каргурт, Красной кар нимаськылӥз. Можга луон вакытаз со Удмуртилэн лымшор но шундыпуксён люкетэзлэн центрез вал ини. Можгаез карлы пӧрмытӥсь луиз пияла поттӥсь завод - сое 1835-тӥ арын Елабугаысь купеч Фёдор Чернов усьтӥз.
   Анатолий Мамонтовлы – 80 арес    Россиысь калык артист Анатолий Мамонтов 80 арес тырмонзэ пусйыны дасяське. Юбилярлы сӥзем бадӟым концерт (6+) ортчоз вордӥськем нуналаз, 7-тӥ апреле, Дэри черкогуртын. Чузъяськозы Анатолий Мамонтовлэн крезьгуро архивысьтыз ужъёс, калык кырӟанъёс. Озьы ик возьматэмын луозы кузпалэныз Леонора Мамонтоваен пуктэм эктонъёс.
   Данъяськымон    Ашальчи Оки нимо премиез туэ басьтӥсьёсты юнматӥзы «Удмурт Кенеш» огазеяськонлэн исполкомезлэн кенешоназ. Лауреатъёс луизы Якшур-Бӧдья ёросысь шаертодосчи, дышетӥсь Валентина Иванова но Лидия Биянова - Дэри ёросысь «Удмурт Кенешлэн» ёзэтэныз кивалтӥсь.
 Вуоно арын Ашальчи Окилэн но Кузебай Гердлэн вордӥськем- зы дырысен 120 ар тырмоз. Солы луыса, та адямиослэн нимынызы быдэн 3 премия сётыны пуктэмын. Та кенешонын ик Трокай Борисов нимо премиез улӟытон сярысь ужпум ӝутэмын вал.
   Егит-а, мӧйы-а машинаед?    «Автостат» агентство Россиысь машинаослэсь арлыдзэс лыдъям-чотам. «Корт эшъёсмылэн» арессы, шорлыдын вераса, 12,9 пала луэ. Кылем арын та лыдпус пичигес вал - 12,5 арес. Озьы ик тодмо луиз, Россилэн 29 улосъёсаз ветлоно машинаоссы «егитэсьгес» луо, кылемъёсаз – шор лыдпусъёслэсь но «мӧйыесьгес».
 Тани, шуом, тужгес «егитъёсыз» машинаос – Татарстанын (9,6 аресъемесь), Москваын (10,2 арес), но Ханты-Мансийск округын (10,3 арес). Тужгес «мӧйыосыз» ворттыло Камчатка (21,6 арес) но Приморск (20,5 арес) улосъёсын, озьы ик Еврейской округын (20,3). Асьме элькунмы та рейтингын Нижегородской улосэн 8-9-тӥ интыосты люкизы. Ветлоно машинаосмылэн арлыдзы, шорлыдын вераса, 11 арес луэ. Кылем арын, шуо, 10,7 вал. 
   Сюрес тупатъян ужъёс мытэмын    Асфальт но бетон поттонъя заводъёс ужаны кутскизы Ижын но Воткинскын. Эшшо одӥгез ӝоген усьтӥськоз Уваын. Асфальтобетон али туж кулэ сюресъёсты тупатъянын. Сюрес вылын кылдэм гуосты асфальтобетонэн кисьтыса тупатъяны 10 градус кезьытозь лэземын. Та ужъёс элькунамы мытэмын ини.
   Меӵак поездэн    2017-тӥ арын «Ижкар-Анапа» меӵак поезд ветлыны кутскоз. Поезд юнматэмын 8-тӥ инвожоысен 16-тӥ куарусёнозь. Ветлоз со кык нуналлы огпол. Та дырозь Ижысен пырак мыныны луэ вал Адлере но Новороссийске. Чакланъёсъя, азьланяз, Керчь выжез усьтэм бере, Ижкарын улӥсьёс поездэн Крыме но шонтыны быгатозы.
   Ву улысен – 88 метр    Ижкарысь дайвер Владимир Фёдоров ву улысь музъем гыркез усьтӥз. Интыяськемын со Пермь улосысь Чусовской ёросысь Чагыр ты улын. Мугырклэн мурдалаез - 88 метр. 
Та дырозь тужгес мурен лыдъяське вал Краснодар шаерысь Восточная Хоста шурысь мугырк (82 но ӝыны метр). Удмуртиысь ву ул спортъя федерацилэн тӧроез Владимир Фёдоров трос гинэ ву пыдэсъёсты эскериз ини. «Со огвакытэ мынам хоббие но, уже но. Зымылӥсько ини 25 арлэсь кема, 7 ар ву улэ интыяськем мугыркъёсты эскерисько», - шуиз со.
   Эскериське ӟичыослэсь    Туэ Можга ёросын 3 учырын урмонэн висён шараямын ни. Куиняз ик через нуллӥсьёс – ӟичыос. Пычасын кык висись пӧйшурез кутӥзы. Одӥгаз учырын ӟичы адямиез куртчылэм. Та дырлы вань кулэ ужрадъёс ортчытэмын. Гурт пудоослы, писэй-пуныослы ветеринаръёс прививкаос пуктылӥзы. Куинетӥез учыр Петухово гуртын пусъемын.
   Тудвулы дасяськон мынэ    Тудву туэ элькунамы, чакламъя, 15-24-тӥ апрельлы кемдоз. Ву улэ шедьыны быгатозы 19 муниципал кылдытэтъёс, 22 гуртъёс, 25 сюресъёс, 18 выжъёс но 16 чугун сюресъёс.
Бадӟым вуэн нюръяськон понна 59 оперативной группа кылдытэмын. Отчы пырисько пожарно-спасательной гарнизонъёсысь ужасьёс. Шуръёс вылын ортчозы йӧэз пуштытон ужъёс.
   Выжъёс но сюресъёс тупатъямез витё    Кылем арняе Яр ёросэ вуылӥз Удмурт Элькунысь транспортъя но сюрес хозяйствоя министр Виктор Вахрамеев. Со улӥсьёсын пумиськылӥз но юанъёссылы валэктонъёс сётӥз. Калык таӵе ужпумъёсты шараяз: Тумка но Лекма шуръёс вамен выжъёс лэсьтон, Уканэ нуись сюресэз но Юрысь выжез выльдон, Киров улосэ нуись сюресэз тупатъян.
 Министр Яр ёрослэн тӧроеныз Тамара Уткинаен но мукет ӧнерчиосын Яр-Укан сюрес но Тумка шур вамен выж пумысен ужпумъёсты эскериз.
   Красногорсклы – 180 ар    Красногорск черкогурт 180 аръем юбилейзэ пусъе. Та дырпуслы сӥзьыса, 17-тӥ мартэ 14 часэ Глазовысь «Россия» лулчеберетъя юртын концерт ортчоз (0+). Отчы пыриськозы Красногорск ёросысь коллективъёс. Адӟытон радъялоз Киужъёсъя центр, озьы ик учкыны луоз Александр Щербаковлэсь туспуктэмъёссэ.
   Росси олимпиадалы дасясько    Йылпумъяськизы дышетскисьёслэн элькун олимпиадаоссы. Юкаменск ёрослэсь данзэ 8 нылпиос утизы: Юкаменск школаысь 6 пиналъёс, котыр одӥг Новоеловоысь но Палагай школаысь. 
Кык адями вормисьёс радэ шедиз, соослы Росси олимпиадае пыриськыны луонлык усьтӥськиз.
   Вожвылъяськизы гурт удысын ужасьёс    «Буринские горы» куас базаын гурт удысын ужасьёслэн «Февромарт – 2017» ӵошатсконъёссы ортчизы. Дас командаос вожвылъяськизы куасэн бызьылонын, шулдыр стартъёсын, кужымзэс мертанын, «Хлам шоу» конкурсын но чорыганын. Вормисе потӥз Балезиноысь сортоиспытательной станцилэн командаез, кыкетӥ инты басьтӥз «Путь к коммунизму» возёс, куинетӥ интыын - «Правда» СПК.
   Вирзы тупаз    Глазовысь СИЗО-ын ужасьёс 12 аресъем ныллы вирзэс сётӥзы. Секыт висёнэн черлам Лилия Хариналы туж кулэ вал 4-тӥ отрицательной группаен вир. Следственной изоляторысь 14 муртлэн со тупаз. Ваньмыз осконэн уло, нылашлэн тазалыкез тупатскоз но улонэз чутрак воштӥськоз шуыса.
   Азьланез сярысь малпаськыса    Удмурт кадръёсъя резерв кылдытон борды басьтӥськоз «Удмурт Кенеш» огазеяськон. Резерв кыклы люкиськоз: оперативной - кытчы пырозы нимысьтыз дышетытэк али ик ужаны дась луись ӧнерчиос, но перспективной - кудаз луозы дышетэмез кулэ карись студентъёс, егит ӧнерчиос.
 Резерве шедён понна конкурс пыр ортчоно луоз: кыӵе удысын тыршыны мылкыд каремзэс верано, малпанъёссэс шараяно.
   100 000-тӥез сертификат    Анай капиталлы сю сюрсэтӥ сертификатэз сётӥзы Удмуртиын. Сое Ижкарысь Кузнецовъёслэн семьязы басьтӥз. Дас ар ӵоже анай капиталэз улоназы кутӥзы Удмуртиысь 78 сюрс улӥсьёс. 75 сюрсэз улон интызэс умоятӥзы, нош 15 сюрсэз улон инты басьтӥзы яке ас юртъёссэс пуктӥзы. Эшшо 3 сюрсэз коньдонэз нылпиоссэс дышетонэ ӧръязы. Нош 25 адями анай капиталъя сётӥськись коньдонзэс анайлэн вуоно пенсиезлы висъязы.
   Удмуртиысь пиналъёс вормисьёс радын    Архангельск улосын ортчиз школаын дышетскисьёслэн куасэн бызьылонъя Росси спартакиадазы. Удмуртиысь команда вожвылъяськонысь вормонэн бертӥз. 
Командае пыриськизы Пичи Пурга, Кез, Балезино ёросъёсысь, Ижкарысь но Можгаысь нылпиос. Пинал спортсменъёсмы азьпалтӥзы Москваысь, Тюмень но Новосибирск улосъёсысь огъёзъёссэс.
 Спортъя сезон куспын Удмуртиысь 4 пинал спортсмен Россиысь юниоръёслэн сборноязы кандидатэ кутэмын.
   Солдат дораз бертӥз    Быдӟым война аръёсы бырем лётчиклэсь лысьӧмъёссэ Ижкаре ватон понна ваизы. Удмуртилэн шоркараз вордскем младший лейтенант Николай Логинов И-153 истребительлэн пилотэз вал. 1942-тӥ арын со быриз. Краснодарысь поисковикъёс самолётлэсь бервылъёссэ 2015-тӥ арын толсуре шедьтӥзы. Утчазы ожгарчилэсь ӵыжы-выжыоссэ. Ижын солдатэз буре ваён ужрад радъямын вал.
   «Онкодесант» лыктоз Яре    31-тӥ мартэ 11 часысен Ярысь больницаын ортчоз «Онкодесант». Лыктозы онкологияя элькун диспансерысь специалистъёс: онко-гинеколог, онкоуролог, лор-онколог, маммолог. Соос ортчытозы анкетирование, лек пыктосъёсты шараянъя мастер-класс. Озьы ик чечылэсь вузэн вузкарон радъямын луоз.
   Уж бырйыны капчи ӧвӧл    Красногорск ёросын школаез йылпумъясь нылъёс но пиос али малпасько, кытчы школа бере дышетскыны мыноно. Соослы юрттэт сёто Калыкез уже интыянъя центрысь ӧнерчиос. Кылем арняе соос пумиськылӥзы 9, 11-тӥ классъёсын дышетскисьёсын но мачкизы, кыӵе ужась профессиослы тужгес но кулэяське шаермы. Нылпиос понна радъямын вал профориентацияя мастерскойёс.
   Ужасьёс уг окмо    Юкаменск ёросын тулыс бусы ужъёслы гурт удысын ужасьёс дасесь ни. Ортчытоно сое луоз арня ӵоже. Техника ласянь шугъяськонъёс ӧвӧл ке, ужась киос пумысен кивалтӥсьёслэн йыръёссы висё. Вить возёсъёс кулэясько агрономъёслы.
   Вожвылъяськизы шундыпиос    Пыбья школаын 3-4-тӥ классъёсын дышетскисьёс понна «Шундыпиос» нылпи конкурс ортчиз. Таиз ужрад сӥземын вал экологилы. Пиналъёс возьматӥзы удмурт кылэз, лулчеберетэз, удмурт шаерзэс тодэмзэс. Балезино ёросысь дышетскисьёс сяна, конкурсэ пыриськизы Глазов ёросысь Куреггуртысь пиналъёс но. Вормисе потӥзы пыбьяос.
   Мар сюлмаськытэ карын улӥсьёсты    Кылем арняе Глазов карын улӥсьёслэн юанъёссылы валэктонъёс сётӥз адямилэсь правооссэ утёнъя уполномоченной Вениамин Соломенников. Куамын адями котыр вазиськиз сюлмаськонъёсыныз. Соос капитальной ремонт, судлэн радлыкез, улон инты висъян, ужан правоосты утён пумысен валэктонъёс куризы.
   Милям Тамарамы   Вазь ӵукна ик жингыртӥсько ни Тамара Витальевна Чирковалы: - Тон гуртын-а туннэ луод? - Гуртын, гуртын! - вазе пумитам. Ӵукна, пӧрме быдтыса, вамыштӥ со доры. Мынонэз километр пала луоз. Умой коть, толалтэ сюресмес тракторъёс юн ӟеч сузяло, тау хозяйствомылэн - "Октябрьский" ООО-лэн директорезлы Николай Плетенёвлы. 
   Корка дораз вуыкум, адӟисько ни: куинь машинаос сыло. Ас поннам малпай: нош та дорын трос лыктэм калыкез. Озьы ке но, пыри.
 - Пыр, пыр, - пумитам вазиз Тамара Витальевна, - йылпумъясько ни ужме, вить на кӧня ке, пуксьы, шутэтскы. 
 Ӝоген со но диван вылэ шутэтскыны пуксиз. Чай юэммы бере, юалляськыны кутски:
 -  Калыкез эмъяны кытысь сыӵе быгатэмед-валанэд-а тынад, Тамара?
 - Инмар-куазь монэ тодматӥз эмъясь кышномуртэн - Мария Николаевна Князеваен – царство ей небесное, – ӝожомыса вазиз со мыным. - Балезиноын со улӥз вал. Та адями мынэсьтым ас кужымме возьматӥз. Со монэ дышетӥз, кызьы йырез тупатоно, пыдъёсты но киосты эмъяно. Марзэ-созэ ӧй ке валалля, юалляй Мария Николаевналэсь. Огпол вераськеммыя мон тодӥ, мынам тятелэн тятез коновал вылэм. Ми Марья Николаевнаен одӥг выжыысь вылӥськеммы. 
 Мукет тодон-валанъёсы лыктӥзы инмысь, Инмар-а мар-а валэктӥз, шуод ни. 
 Пичи нунокъёсты но эмъясько. Но жадисько ни, арлыдэ будэ, нош кызьы лыктэм калыклы уд юртты. Кӧня Инмар кужым сётоз, сомында ик  юртто калыкелы, - шуэ Тамара Витальевна. 
 Чайзэ но юыса ӧз быдты, кин ке нош ик йыгаськись луиз. Кык кузя, пиосмурт но кышномурт, пыризы. Воргорон кытчы ке пыдзэ шуккем, юрттэт куре. 
 Мон султӥ, «кошко ни, пӧй, уг люкеты» - со кылъёсын потӥ ульчае. 
 Вань гуртоосмы понна со - «милям Тамарамы». Кинлэн ке семьяяз мар ке урод ке – со ӝегатскытэк лыктэ ни юрттыны. Мӧйыос доры но ӵем пыра. Жадёнэз шоры уг учкы, котькытчы вуэ, Ижкаре но, Якшур-Бодьяе но. 
 Тӥни таӵе эмъяськись адямиен узыр милям Туктым (Омутница) гуртмы. Нылкышно праздникен сюлмысь ӟечкыласьком Тамарамес! Азьланяз но сыӵе ик мыло-кыдо мед луод, юн тазалык тыныд! 
 Людмила Куртеева. 
 Глазов ёрос.
   Куреггурт пи   Сергей Касаткин – Глазов ёросысь Куреггуртын будэм воргорон. Шергес но шергес вуылэ ини со вордскем палъёсаз. Но татын сое тодо, витё но дунъяло, гуртоосыз соин туж данъясько. Али Сергей Анатольевич улэ Ижкарын, со – «Мынам Удмуртие» телерадиокомпанилэн валтӥсь редакторезлэн воштӥсез, Удмуртиысь культура удысысь дано ужась, «Удмурт Кенеш» ассоциацилэн исполкомезлэн ёзчиез, Россиысь финн-угор калыкъёслэн Советсылэн президиумезлэн ёзчиез. Но вань данъетъёс сьӧрын – зэмос эш, умой карт, сюлмо атай но адӟем карымон воргорон. Туннэ со – газетмылэн ӧтчам куноез. 
   
 - Сергей Анатольевич, Тӥ дышетскиды УдГУ-ын филологияя факультетын. Озьыен, кылъя дышетӥсь луыны малпаськоды вал?
 - Уг, дышетӥсьлэн профессиез сярысь ӧй ик малпаськы кадь. Удмурт кылъя дышетӥсе Фаина Михайловна Егорина юн кельшылӥз. 
 Удмурт кылэз но туж яратылӥ. Мон ведь удмурт гуртын Алминоын вордскемын, собере улыны выжимы Куреггуртэ. Школаысен классмес кыклы люкизы: нырысетӥяз группае – кин удмурт кылэз дышетоз, нош кин уз дышеты – соос кыкетӥяз. Монэ кыкетӥяз гожто вал, нош мон удмурт кылэз дышетыны куриськи. Тӥни соку ик, ачим созэ шӧдытэк, валаса быръён лэсьтӥськем. Улон – со ачиз ваньзэ кулэезъя радъя.
 - Нош пичи дыръяды кин ке луэмды потэ вал, дыр, ук? Кылсярысь, вань пиос космос сярысь чакласько…
 - Юн машинист луэме потэ вал. Поездэз нуллыны – дуннеез адӟыны. Тодӥсько на, вань сочинениосме та ужлы сӥзьылӥ. Дышетскытозям, та малпанэн улӥ кадь. Тямысэтӥ классын Зуевкаысь железнодорожной училищее гожтэт келяй, машинистлы дышетскон сярысь юалляськи. Директорезлэн воштӥсез ачиз ик дорам вуиз,  машинистэ, пе, дышетскыны, синъёсыд лябен, луонлыкед ӧвӧл, но одно ик витиськомы тонэ мукет профессиослы дышетскыны. Мон пумит луи. Озьы та малпанэ сюлмам ик кылиз.
 Нош дуннеез адӟыны тани машинист луытэк но кылдэ ини. Шуисько ук, улон ачиз ваньзэ радъя.
 - Тодӥськомы, уждыя Тӥледлы трос ветлоно луэ. Кытчы вуылӥды ини?
 - Кылдӥз вуылыны Великобритание, Финляндие, Швецие, Венгрие…
 - Палэнэ кошкемды ноку ӧз потылы-а собере? 
 - Ӧз, ноку но. Отын улон умой, но мон понна валантэм. Куное мынэмед потӥз ке, со сярысь толэзьлы азьласянь верано. Нош ми озьы дышымтэ. Дуно адямиосме мынам адӟеме потӥз ке, султо но мыно. Сюлэмы куремъя. Мон доры но озьы ик. Соослэн ваньмыз планировать каремын. Быдэс улондэ планъя, графикъя улыны - асьтэос тодӥськоды ук, ми понна со ӧвӧл. Котькудӥз ас понназ улэ, бускельёсынызы уг тодматско. Кызьы озьы улод?!
 Собере, мынам малпамея, куке ваньмыз ӟеч ке, мӧзмыт улыны.
 - Сергей Анатольевич, ужан вакытты мар бордысен кутскиз? 
 - Практикаме мон, научной кивалтӥселэн Виктор Шибановлэн дэмламезъя, «Кенеш» журналын (редакторез Петр Куликов вал) ортчи. Огпол ӝытазе Петр Васильевичлы кузпалыз Раиса Семеновна поттылэм, ГТРК-е радиожурналист кулэ вал шуыса. Куликов шуэм, мынам, пе, туж тупась адямие вань. Озьы, диплом басьтэме бере, ГТРК «Удмуртие» ужаны кутӥзы. Корреспондент, радиоведущий луыса  ужай – «Между Волгой и Уралом» передачаез дасялляй но нуылӥ. Радиоэфире поталляй ӟуч но удмурт кылын.
 Та уже мыным бадӟым школа луиз.
 - Нош Песочной ураме кызьы вуиды? Тӥ ведь «Мынам Удмуртие» телерадиокомпанилэн одӥгез кылдытӥсез вал.
 
 - 2003-тӥ арын «Мынам Удмуртие» кылдӥз. Отын мыным валтӥсь редакторлэн воштӥсез  луыны ӵектӥзы. Кылдытоно луиз команда, ӧтчай оскымон адямиосты –  Юля Александроваез, Елена Плотниковаез, Валя Русаеваез, Света Пикулеваез… Соос туннэ но татын ужало, озьыен, соосты кутыса, мон ӧй янгыша.
 - Кыӵе Тӥ кивалтӥсь? 
 - Ужасьёсылы мон эрик сётӥсько: котькуд вамышсэс, котькуд буквазэс эскерыса уг ветлӥськы. Ужасьёсме ачим ик бырйи, соос ваньзы визьмоесь но ужаны быгатӥсесь, мон соослы оскисько. Эскерисько ни огъя ужез гинэ.
 - Уждылэсь жадён вакытъёсты луо-а? Кызьы шутэтскиськоды?  
 - Котькудмылэн сыӵе дыръёсмы луо, дыр. Озьы ик мынам но, мон – улэп адями ук. Но ужмы огпӧртэм ӧвӧл, соин ик  мӧзмыны ноку, акыльтыны уг луы. Телерадикомпаниямы трос выль проектъёс, трос тунсыко пумиськонъёс. То диктант гожтӥськомы, то «Элькуновидение» ортчытӥськомы, Быдӟым Вормонлы конкурс вал, арысь аре «Арлэн кырӟанэз» радъяське… Ужлэн вошъяськемез – со ик шутэтскон но. Кивалтӥсьлэсь ужзэ пӧртэмгес карон понна, ӵемысь эфире но потасько. Практикаез ыштыны уг яра нокызьы но.  
 Зэм вераса, шутэтскыны дыр трос ик уг луы. Но кылдэ ке, семьяеным шашлыкъёсы потаны яратӥськом, отпускамы ваньмы ӵошен кытчы ке ветлыны тыршиськом. Куреггуртэ вуиськомы ке, пие чорыганэн нерад каре. Куинь часэ уйин сайкатэ, тымет доры васькытэ. Солы со туж тунсыко, нош мон чидасько ни.
 - Кутскиды бере, семьяды сярысь вератэк эн ни кельтэ?
 - Кузпалы Светлана Белых – журналист, передачаосты но концертъёсты нуись,  кырӟась, сюлмо анай. Тросэз шуо, ми соин одӥг тусоесь шуыса. Озьы ик вань, дыр. Шуисько ук, улон ваньзэ ачиз радъя, кулэ муртъёсын тодматэ-огазея. Милям соин вордскем дырмы но огнуналэ кемдэмын – кыкнамылэн ик 15-тӥ мартэ. Судьба, мар шуод на.
 Ксюша нылмы УдГУ-ын дышетске, удмурт, венгр но англи кылъёсты дышетэ. Али 3-тӥ курсын, нош кылем арын кыкетӥ курссэ Венгриын дышетскиз. Тросэз дышетӥсьёс, кудъёсыз монэ дышетӥзы, табере сое дышето ини. Мон солы туж шумпотӥсько. Дышетскон сьӧрказ ик вутске ужаны но, нылпи садын англи кылэз сётэ на.
 Захар пие - 5-тӥ классын, эшъяське спортэн, со каратэя Россиысь чемпион луэ. Трос ини медальёсыз, кубокъёсыз.
 - Сергей Анатольевич, кин сярысь улон сюрес вылады «Инмарен келямын» шуыса вераны быгатысалды, кинлы тау шуысалды? 
 - Музъемозь ик йыбырттэме потэ анай-атаелы. Соос – огшоры гуртысь адямиос, кыдёке палэнэ но потамтэ. Озьы ке но, сюлэм шунытсы, яратонзы котькуд пиналзылы тырмымон вал. Соослэсь адӟем карыса, ми дышимы вордскем кылмес, музъеммес, калыкмес гажаны. Туэ папамы улонысь кошкиз – ваньмы понна со туж бадӟым ыштон.
 Улон сюрес вылам пумиськемзы но юрттэмзы понна, тау шуэме потэ Фаина Михайловна Егориналы, Виктор Леонидович Шибановлы, Раиса Семеновна Куликовалы, Наталья Иосифовна Пациялы - соин ми "Мынам Удмуртие" компаниез кылдытон бордын тыршимы. Ваньзы соос улон ӧрме шедьтыны юрттӥзы. Бадӟым тау соослы.
 - Бадӟым тау Тӥледлы, Сергей Анатольевич, милемын пумиськемды-вераськемды понна. Ӧжыт беромыса ке но, ӟечкыласьком вордскем нуналэныды! Азьланяз бадӟым вормонъёс сӥзиськом, семьяяды котьку мед кузёяськозы ог-огдэс валан, гажан но яратон.  
 Елена Пономарева. 
 Туспуктэмъёс С. А. Касаткинлэн архивысьтыз.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Тол сезонлэн валтӥсь вормонъёсыз   Кылем шутэтскон нуналъёсы Як-Бодьяын ортчизы элькун гурт шудонъёс. Куинь нунал ӵоже гурт спортсменъёс вожвылъяськизы спортлэн 8 пӧртэм ёзэтъёсызъя. Кин кызьы дасяськиз, сое ик возьматӥз. Нош кинлы ке удалтӥз но, яке ӧз удалты – сыӵе ини спорт удыс. 
   Глазов ёрос кыкетӥ группае пыре, вормисен луизы шудонъёслэн кузёоссы – як-бодьяос, призёръёс радын – шарканъёс но вавожъёс. Нош глазовъёс – 5-тӥ интыын. Кызьы вера ёросысь спорт удысэн кивалтӥсь Александр Столбов, ваньмыз кадь спортсменъёс малпамзылэсь ӟечгес быгатӥзы асьсэды возьматыны.
  Полиатлонистъёсты пусйыку, нош ик вератэк уд кельты Адамысь Пётр Арафаиловез. 72 аресъем спортсмен 40 пол турникын ӝутъяськиз – учкисьёс но вожвылъяськисьёс солы юн чабиллям, пе. Ӵошатон понна вераломы на: егитъёсыз 50-56 пол ӝутъяськылӥллям. Нырысьсэ гурт шудонъёсын ассэ эскериз Коротайысь Костя Иванов.
 - Ваньзэ умой быдэстӥз, - ушъя сое Александр Сергеевич. – Егит на, вылӥ вормонъёсозь сое будэтоно.
  Богдановъёслэн спортивной семьязы дартсын но эстафетаын ӟеч пӧрмытэм, но призёръёс пӧлы потыны ӧзгес быгаты. Спортысь мастеръёсын ӵошатсконо луо но, азьпалтод-а соосты?
 Ушъяны кулэ Качкашурысь куасчиез Егор Шкляевез. Сомында бызьылӥсьёс пӧлын со 8-тӥ инты басьтӥз. Озьы котькудзылэн тыршемзы ёрослы 5-тӥ инты ваиз. Вал дыръёс, куке Глазов ёрос вормисьёс но призёръёс радын но ветлӥз, но югдур воштӥське арлы быдэ: ӝутскон но, усён вакытъёс но кемдо.
 Тани хоккеен шудӥсьёсты ик вералом. Элькун понна ик со одӥгез кужмоез команда. Финалэ потыса, туэ ӧз кылды вормыны. Пӧртэм мугъёсын, тросэз шудӥсьёссы шудонъёсы ӧз быгатэ мыныны, озьы командалы 5 муртэн шудоно луиз. Валамон, азьпалтыны нокинэ ӧз луы ни. Кӧня сюлэмшугъяськиз, луоз, капитанзы Костя Утробин. Но пиос юн сямзэс возьматӥзы: ӵошатсконъёслэсь ӧз палэнске, вить кузя но нюръяськонзэс азьланьтӥзы.
 Та группаын ик вожвылъяськизы Ярысь спортсменъёс. Данъяськымон асьсэды возьмато куасэн бызьылӥсьёс. Ветеранъёс пӧлын нош ик зарни басьтӥз Юлия Рудина. Ольга Кутявина туэ азвесь медален пусъемын. Ыбылӥськыны быгатэменыз висъяськиз ёрослэн тӧроез Тамара Уткина. Нош огъя зачётъя команда 4-тӥ инты басьтӥз, кылем арынлэсь одӥглы улэ васькиз. 
  
 Балезиноослы, юн спортсменъёссы луыса но, призёръёс радэ ӝутскон понна юн тыршоно луэ. Но ӧз пӧрмы эшшо таяз аре но. Куд-ог ёзэтъёсын, кылем арын сярысь, ӟечгес ке но быгатӥзы. Балезиноослэн ушъяськемзы луэ медальёсын: куасчи Владимир Корепанов азвесьсэ утӥз. Эстафетаын бызьылӥсьёс 4-тӥ инты ваизы. Нош кӧня шумпотон кузьмаз хоккеен шудӥсь командазы! 3-тӥ инты басьтӥз – элькун гурт шудонъёслэн историязы нырысьсэ таӵе вормонзы.
 Балезино ёрос 1-тӥ группаын ӵошатскисьёс пӧлы пыре, отын вожвылъяськисьёс юн кужмоесь. Берло аръёссэ вормисьын ветло играос, пыд беразы лёгиськыны дасесь дэриос но пичипургаос.
  
 Куинетӥ группаын арлы быдэ кадь азьмынӥсен луо Юкаменскысь спортсменъёс. Веран одӥг – молодцы! Соос ик элькунлэсь данзэ утьыло огъяросси гурт шудонъёсын.
 Та группаын ик вожвылъясько красногорьеос. Но, жаляса верано, 2016-тӥ арын сярысь, туэ улэгес лэзькизы, озьы призёръёс радысь потӥзы. Азьпалтӥзы Селта но Дэбес ёросъёс.
 Озьы ке но, медальёстэк ӧз бертэ. Ёрос администрацилэн тӧроезлэн воштӥсез Сергей Кононов, дартсын 651 очко люкаса, кивалтӥсьёс пӧлын чемпион луиз. Арысь аре вормон понна нюръясько шахматэн шудӥсьёс. Берло дас аръёсты басьтоно ке, куинетӥзэ ини соос призёре пото. Туэ шыкыссы азвесь медален узырмиз на – та вормонзы трослы потэ тренерзы Г. Л. Мартынов бордысь. Сыӵе ини солэн сямыз - чемпион нимез басьтытэк уз буйгатскы. Туж оскиськом, озьы ик луоз шуыса. 
 Лариса Быгинская.
   Ӟеч дасяськон – кужым но оскон люкан   Глазов ёросысь кужмоосыз пинал куасчиос но полиатлонистъёс 9-11-тӥ южтолэзе ӵошатскизы Играысь куас сюресъёс вылын – отын ортчизы школаын дышетскисьёслэн спортъя элькун тол шудонъёссы. 
   Та бадӟым ужрадэ ёросысь спортъя нылпи школалэн 11 спортсменъёсыз пыриськизы. Тужгес но ӟеч йылпумъянъёс возьматӥзы полиатлонистъёс: Октябрьский школаысь Анна Ельцова (тренерез О. В. Макарова), Адам школаысь Станислав Ельцов (тренерез А. А. Богданов) но Равиль Касимов (тренерез Н. Ф. Раевских). Ёросъёс пӧлын командазы 5-тӥ инты басьтӥз. Туэ куиньназы ик та спортсменъёс школаез йылпумъялозы ни, соин тренеръёс, валамон, туж жаляло.
  Каръёс но ёросъёс та шудонъёсын куиньлы люкемын, соя командаос куспын йылпумъянъёс но лэсьтэмын. Глазов ёросысь спортсменъёс ас группаязы 2-тӥ интые потӥзы, азьпалазы - юкаменскъёс.
 - Милемлы туж юрттӥзы шудонъёс азьын 10 нуналъем учебно-тренировочной сборъёс радъяммы. Сборной команда ӵошатсконъёслы тыро-пыдо  дасяськыны быгатӥз, - вера спортъя нылпи школалэн директорез Елена Садовская. – Сюлмысьтымы тау кариськом спонсоръёсты: Глазов ёросысь Депутат Кенешлэсь депутатъёссэ Максим Гомоюновез но Александр Пенчевез, озьы ик ёрос тӧроез Вячеслав Сабрековез но ёросысь Депутат Кенешен кивалтӥсез Владимир Терскийез – сборъёсты радъяны юрттэмзы понна. Нылпи спортэз азинтонлэсь но тазалыко улонэз калыке пыӵатонлэсь кулэлыксэ валамзы бордысь трослы пото нылпиослэн но вормонъёссы.
 Тол сезон ӝоген йылпумъяськоз. Но пинал куасчиосты та толэзе витё на эшшо кык бадӟым стартъёс. Мед удалтоз!
 Пусйытэк кельтэм уг луы на таӵе учырез: спортъя шудонъёсын нырысьсэ радъямын вал дышетонъя ёзэтъёслэн кивалтӥсьёссы куспын ыбылӥськонъя ӵошатсконъёс. Глазов ёрос нош устоосыз радын. Татьяна Петровна Русских 1-тӥ инты басьтэм. Ӟечкыласьком!
  
 Гурт спортсменъёс Удмуртилэсь данзэ утизы Новосибирск улосысь Бердск карын южтолэзьлэн нырысетӥ нуналъёсаз ортчизы огъяросси тол гурт шудонъёс. Ӵошатсконъёсы пыриськизы 58 улосъёсысь вуэм командаос. Вожвылъяськон радъяськиз спортлэн 9 пӧртэм ёзъёсызъя, озьы ик - механизаторъёс но скал кыскисьёс куспын. 
Удмурт Элькунлэн сборной командаез люкамын вал Юкаменск, Шаркан, Дэри, Игра но Можга ёросъёсысь спортсменъёслэсь. 
Спортын туж ӟечесь йылпумъянъёс возьматӥз вал Алексей Невоструев (Юкаменск ёросысь): куасэн бызьылонын – 3-тӥ инты, силовой гимнастикаын – 2-тӥ инты, но тракторен ветлыкуз янгышаз. Озьы 6-тӥ интые кылиз. Та ёросысь ик Галина Ившина скал кыскисьёс пӧлын данзэ утиз. Ужзэ умой тодэмзэ татын но возьматӥз – 2-тӥ интые потӥз. Огъя зачётъя ини 5-тӥ интыын луиз. Туж умой!
Полиатлонын нюръяськись игра спортсменъёс юн тыршиллям – 4-тӥ инты басьтэмын. 30-лэсь ятыр командаос пӧлын вожвылъяськизы шашкиен но шахматэн шудӥсьёсмы. Можга ёросысь шахматистъёс 7-тӥ интые потӥзы, Юкаменск ёросысь шашистъёс – 8-тӥе. 
Шумпоттӥз но командалы трос очко ваиз Дэри ёросысь Малыхъёслэн спортивной семьязы. Василий, Ольга но Володя пизы, 2-тӥ инты басьтыса, гурт шудонъёслэн азвесь призёръёсыз луизы. 
Шудонъёслэн огъя йылпумъянъёссыя вормисьёс радын: Новосибирск, Челябинск но Пермь улосъёс. Удмуртилэн командаез – 9-тӥ интыын.
  
 Арлыдоос бере уг кылё Кылем аре кутскон сётэмын вал элькунысьтымы пенсионеръёслэн спартакиадазылы. Глазов ёросысь спортсменъёс мыло-кыдо пыриськизы солэн ужрадъёсаз. Сюрес кузь ке но вал – вожвылъяськон Сарапулын ортчиз, ӟечесь йылпумъянъёс возьматон понна вань кужымзэс понӥзы. Озьы, вормисьёслэн радазы ӝутскыны ӧз ке но пӧрмы, туж бере но ӧз кыле – шоразгес шедизы.
 Ӵапак толон Красногорск черкогуртын ортчиз пенсионеръёслэн 2-тӥез тол спартакиадазы. Глазов ёрослэсь данзэ утиз 9 мурт. Дартсын ӟеч йӧтто Куреггуртысь Александра Туктарева, Пониноысь Алевтина Максимова но Богатыркаысь Пётр Богданов. Шашкиен усто шудо адамъёс: Нина Максимова но Пётр Сабреков. Нош куас сюрес вылын быгатонзэс возьматӥзы Коӵышысь Надежда Шудегова, Люмысь Лидия Симанова, Лекшурысь Николай Баженов но Штанигуртысь Виктор Поторочин.
 Лариса Быгинская.
   Максим Вылегжанинлы дурбасьтон ужрад   Допинглы пумитъяськонъя дунневыл агентстволэн кивалтӥсезлэн Ричард Макларенлэн докладэныз сэрен калыккуспо ӵошатсконъёслэсь палэнтэм Удмуртиысь куасэн бызьылӥсьлы Максим Вылегжанинлы дурбасьтон ужрад ортчиз 18-тӥ южтолэзе Шарканын. Со сярысь ивортэ иворъёсъя «Удмуртия» агентство. 
   Куас сюрес вылэ спортсменлэн вордскем черкогуртысьтыз, озьы ик элькунысь мукет ёросъёсысь но каръёсысь пиналъёс но бадӟымъёс потӥзы. Куасэн бызьылӥсьлы дурбасьтыны вуиз Олимпи чемпионка, Удмуртиысь куасэн бызьылонъя федерацилэн кивалтӥсез Тамара Тихонова но, со Максимез ӵошатсконъёслэсь палэнтонэн соглаш луымтэзэ вераз.
 Котькуд лыктэм адями Максим Вылегжанинлэн туспуктэменыз бызьылӥз.
 - Таӵе акция радъямзы понна бадӟым тау кареме потэ Шаркан ёрослы но кивалтӥсьёслы. Котьма ке но, туж умой адӟыны адямиосты, кин тон понна сюлмаське, - мылкыдзэ усьтӥз Максим Вылегжанин.
 - Туж ӝож, куке тон вань улондэ тренировкаосы ветлӥд, тынад нимыд чылкыт вал, но шуак сое саптаны кутско. Быдэс улонзэ азинскись, тыршись, ӝутскись спортсмен понна со туж умойтэм. Мон туж пайми, куке монэ палэнтӥзы, аслам вормонъёсы пумысен мынам ноку юанъёсы ӧз кылдылэ, - пусйиз спортсмен.
 Куасэн бызьылӥсь ӵошат- сконъёслэсь палэнтэмын ке но, со тренировкаоссэ уг кушты, выль стартъёслы дасяське. Со Россилэн чемпионатаз лэземзылы оске. Спортсменлэн верамезъя, солэн пыриськемез пумысен пумкылъян (решение) таяз арняе кутозы.
 Лев Рощин.
   Диспансеризациез ортчоно!   Трос ужпумъёс пусъемын-эскеремын вал Глазов ёросын улӥсьёслэсь тазалыксэс утёнъя юанъёсын вырись комиссилэн кенешоназ.  
   «Калыклэсь тазалыксэ утёнын али юн сюлмаськытӥсь югдур. Солэн мугъёсыз: нырысь ик – удысэн огъя кивалтон (единое централизованное управление системой здравоохранения) ӧвӧл, кыкетӥез - кадръёслы ёрмон. Соос бордысь ини пото ваньмыз мукетъёсыз ужпумъёс», - лыдъя Национальной медицинской палаталэн президентэз Леонид Рошаль. – Совето вакытъёсы сямен, выльысь радъяны кулэ огъя кивалтонэз, али уга троссэ ужпумъёсты котькуд улос ас быгатэмезъя сэрттэ-пертче. Нош кадръёсын «тупикысь» потыны юрттоз озьы ик совето сям: бюджет чотын дышетскисьёсты кытчы ыстэмзыя ужатоно».
 Котькинлы тодмо нылпи эмчилэн та мылкыдыз туж валамон кадь. Но югдур югдурен кыле. Трос сюлмаськытӥсь ужпумъёс Глазов ёросын но.
  
 Калыклэсь тазалыксэ утёнэн герӟаськем ужпумъёсты эскеризы та нуналъёсы Глазов ёрослэн межведомственной комиссиезлэн кенешоназ. Комиссилэн уженыз кивалтэ ёрос администрацилэн тӧроезлэн воштӥсез Е. А. Попова. Пусъемын комиссилэн валтӥсь ужъёсыз: калыклэсь тазалыксэ утёнъя элькунамы ужась программаосты улонэ пыӵатыны юрттон бордын тырше, ужъюртъёслэсь, эштосъёслэсь но общественной огазеяськонъёслэсь та удысын ужамзэс пайдаё но огкылысь радъяны сюлмаське, син улаз возе ёросын улӥсьёслэн тазалыксы пумысен йылпумъянъёсты но кулэ ужрадъёс чакла.
 Зэм но, бадӟым но кыл- кутытӥсь ужен выроно, но кутэм ужпумъёсыз (решения) ӵектон чотын гинэ лыдъяськозы.
 Ар ӵоже эскероно-учконо юанъёс пусъемын ини. Валтӥсьёсыз радын: лек пыктосъёсты алон, вордскисьёслэн но кулӥсьёслэн лыдзы, улӥсьёслэн йылэмзы, тазалыко улонэн эшъяськон, нылпиослэсь тазалыксэс эскерон но юнматон, уж дурын тазалыкез утён.
  
 2017-тӥ ар Россиын ялэмын лек пыктосъёсты алонъя арен. Со улсын уно ужрадъёс чакламын карын но ёросын.
 - Лек пыктосъёсты вазь шараян понна, нырысь ик, калыкез диспансеризациез ортчыны ӝуткано, – пусъе Глазовысь ёроскуспо эмъюртлэн валтӥсь эмчиез Е. М. Ворончихина, со комиссилэн кивалтӥсезлэн воштӥсез луэ на. – Ӝоген уже кутомы выль туала эм тӥрлыкез, кудӥз онкоскрининг (пӧртэм эскеронъёс) ортчытыны луонлык сётэ. Со эмъяськонниямы вань ини. Малпаськомы, ужамы сое эшшо паськытгес кутомы: онкоскрининген акциос ялыса, гуртъёсы но огазеяськонъёсы поталомы.
 Эмчиос верамъя, диспансеризация дыръя трос пӧртэм висъёнъёс шараясько. Нош макем вазьгес соос шедьтэмын, сокем ӝоггес адямиез йӧнатыны луэ.
 Ар ӵоже ёросын «Онкодесант» радъяны чакламын: эмчиос гуртъёсы потозы. Таӵе ужрадъёсы калыклы ветлытэк ӧвӧл кельтоно. Туала улон угось сыӵе ини – ачид ке ӧд, нокин уз сюлмаськы тынад тазалыкед сярысь.
 Кылсярысь, калыклы туж кельшиз «Прогулка с врачом» проект. Карын улӥсьёс но, гуртъёсын но мыло-кыдо пырисько солэн ужрадъёсаз. Туэ но соос азьланьтӥськозы. Со сяна но эмчиос огъя бадӟым ужрадъёс гуртъёсын ортчытыны медо. Нимаз пумиськылыны чаклало на ужась коллективъёсын, библиотекаосын, школаосын, эштосъёсын. Такем саклык висъямзы кинлы ке но одно ик пайдаё луоз.
  
 Юн сюлмаськытӥсь югдур возиське вордскисьёс пумысен: лыдпусъёс пумен ичиёмо. Нош ваёно нунылэсь куштӥськон учыръёс (аборт) Глазов ёросын вылӥын возисько. Элькун радын Глазов ёрос та лыдпусъёсызъя нош уродъёсыз пӧлы шеде. Со сярысь ивортӥз Глазовысь ёроскуспо эмъяськоннилэн поликлиникаеныз кивалтӥсь В. В. Касихина.
 Озьы ик Валентина Владимировна пусйиз кадръёсын ужпумез: гуртъёсысь фапъёсы туж шуг шедьтыны фельдшер. Кызьы но озьы Пичи Лудошуре шедьтӥллям ик, табере, пе, чураос бӧрдо. Нош вӧзамы ик, Глазовын, дасяло фельдшеръёсты. Вазиськылӥллям ни вуоно выпускникъёслы но – мылкыд карисьёсыз ӧвӧл. Кытчы соос карисько дышетсконзэс йылпумъяса? Тани туэ арысен элькунамы ужаны кутскиз выль программа, гуртъёсын ужаны кариськем 30 арескозь эмчиослы уксёен юрттэт луоз: врачъёслы – 500 сюрс, фельдшеръёслы но акушеръёслы – 300 сюрс. Элькун бюджетын уксё чакламын ини, со 90-лэсь ятыр эмчиослы юрттэтэн луоз.  Шат со но егитъёсты гуртъёсы уз берыкты?
 Лариса Гурьянова.
 Глазов ёрос.
   Улонэз дунъяны быгатӥсьёслы усьтӥсько сюресъёс   17-тӥ южтолэзе Сарапулын ортчиз сӧсыръёс пӧлын ӝӧк выл теннисъя элькун чемпионат. Вожвылъяськонэ  80 мурт пыриськиз. Глазов ёросысь сӧсыръёслэн огазеяськонзы но та ужрадлэсь палэнэ ӧз кыльы. Ас быгатонлыкъёссэс но кужымзэс возьматӥзы Октябрьскийысь Алексей Чирков но Кожильысь Екатерина Ушакова. 
   Алексей Чирков нош вормисьёс радын - 3-тӥ инты басьтӥз. Та вормонэныз со эшшо огпол возьматӥз на: улонэз дунъяны быгатӥсь муртлы вань сюресъёс усьтӥсько.  
 Екатерина азьветлӥсьёс радэ ӧз шедьы ке но, мыло-кыдо но шуг-секытлы сётскисьтэм луэменыз ми озьы ик туж данъяськиськом.
 Любовь Гусева, 
 Глазов ёросысь сӧсыръёслэн огазеяськонзылэн кивалтӥсез.
   Гемодиализъя центр юрттоз   Кылем арняе Глазове вуылӥзы тазалыкез утёнъя министр Алексей Чуршин, Кун Кенешлэн депутатэз Ольга Черкасова но мукет куноос. Соос пыриськизы ёроскуспо больница улсын гемодиализъя центр усьтонъя ужрадэ. Отын ик вал карлэн йырыз Олег Бекмеметьев, Глазовысь больницалэн валтӥсь врачез Елена Ворончихина, инвесторлэн, «Лаборатория гемодиализа» огазеяськонлэн, ӧнерчиез. 
   Таӵе проект Удмуртиын нырысетӥез. Бюджет учреждение улсын сое Башкириысь ужбергатӥсь усьтӥз. Бюджетысь одӥг коньы коньдон но басьтымтэ. Инвестор эмъюртэз 15 арлы арендае басьтӥз, центрез кылдытонлы 35 миллион манет кутэмын.
 Эмъяськонни рос-прос тупатъямын, туала куронъёслы тупась тӥрлык инъямын, соос пӧлын «искусственная почка» немец аппаратъёс, дас диализ креслоос.
 Гемодиализъя центр 60 муртлы чакламын. Инвестор малпа тросгес тӥрлык пуктыны, соку 80 адямиез йӧнатыны луонлыкъёс кылдозы.
 Центрын эмъяськисьёслы дун тырытэк юрттэт сётӥськоз. Сыӵе луонлык кылдытэ ОМС-ъя программа.
 - Пекля висёнэн курад- ӟисьёслы гемодиализ лэсьтыны куинь пол арняяз лыктылоно луылӥз. Процедура трос часъёс ӵоже кыстӥське. Диализ адямиослы кема улыны луонлык кылдытэ, - шуиз Алексей Чуршин. - Али Глазовысь ёроскуспо больницаын 51 адями сыӵе юрттэт басьтэ ни, эшшо 19 мурт черодзэ вите на.  Эмъясько Глазовысь но уйпал ёросъёсысь улӥсьёс.
 Гемодиализ – со вирез сузянъя процедура. «Искусственная почка» аппарат нимысьтыз мембрана пыр вирез вулэсь но токсинъёслэсь сузя. Со кулэ, пекляос ужамысь дугдо ке. 
 Дасяз Алевтина Сизова.
 Глазов кар.
 Туспуктэмъёсыз А. Ешмеметьевлэн.
   «Пыдэстэм» коркаос   Берло дыре таӵе югдур кылдӥз ни: палэнысь лыктэмъёсты лачакен одӥг корка яке квартирае регистрировать каро. Сыӵе улонниосты «резина» квартираос шуыса нимало. Адямиос ӵемысь отын уг уло, асьсэос но уг тодо, бумагая кытчы регистрировать каремын.   
   Та югдурлэн ӟечез ӧвӧл. Нырысь ик, регистрировать карем муртэ утчаны секыт. Мукет ласянь, гожтэм адресъя мигрантъёс трос кузя уло ке, санитарной куронъёсты тӥян луэ со, бускельёслэн тазалыксы вылын но уродэн шӧдӥське.
 «Резина» улоннилэн кузёез ву лыдъян счётчикъёс уг пукты, мултэс ву быдтэм понна тыроно луо со коркась вань улӥсьёс.
 Российской Федерациысь уголовной законодательствоен Россиысь гражданъёсты, иностранной гражданинэз яке Российской Федерацилэн территорияз улон интыезъя гражданствотэм муртэ пӧяса (фиктивно) регистрировать карем понна кыл кутон юнматэмын (РФ УК ст. 322.2), озьы ик кыл кутон юнматэмын иностранной гражданинэз яке Российской Федерацилэн территорияз улон интыезъя гражданствотэм муртэз пӧяса учётэ султытэм понна (РФ УК ст. 322.3). Янгыш мурт уголовной ответственность нуэ, законэз тӥям понна, куинь арозьлы солэсь эриксэ таланы луэ.
 «О праве граждан РФ на свободу передвижения, выбор места пребывания  и жительства Российской Федерации»  законлэн (№5242-1) 2 статьяезъя пӧяса  регистрировать каремын шуыса лыдъяське:
 - куке гражданин яке солэн документъёсыз сярысь ивортон пӧяса сётэмын;
 - куке азьласянь ик со интыын улыны малпатэк лыктэм мурт регистрироваться кариське;
 - куке мигрант кузёлэсь юатэк та адресъя учётэ пуктэмын.
 Уголовной кодекслэн 322.3 статьяезъя иностранной гражданъёсты, Российской Федерацилэн территорияз улон интыезъя гражданствотэм муртэ пӧяса учётэ султытэмен лыдъяське, куке азьласянь пӧяса ивортон яке документ сёто, яке соосты учётэ султыто азьласянь ик тодыса, лыктэм мурт отын уз улы яке зэмос улон инты отын солы уз сётӥськы шуыса.
 Уголовной кодекслэн вылӥын пусъем статьяосызъя кыл кутон улэ кыскемын луоз документъёссэ пӧяса регистрацилы сётэм квартиралэн яке коркалэн кузёез.
 Миграционной законодательствоез тӥян учыръёс сярысь ивортыны куриськом Россиысь федеральной миграционной службалэн Глазовысь управленияз яке  Россиысь МВД-лэн «Глазовский» ёзэтэзлэн дежурной частяз.
 А. В. Курбатов, 
 ёроскуспо прокурор, юстициысь вылӥ советник.
 Глазов кар.
   Бадӟым тудву: луоз-а, уз-а?   Шуныт луэмъя, сюлмаськонъёс ватсасько. Кызьы ортчоз туэ бадӟым тудву? Дась-а солы гуртоос но коммунальной службаос? Со сярысь вераськиськом «Балезино ёрос» муниципал кылдытэтлэн кивалтӥсезлэн лэсьтӥськонъя но ЖКХ-ъя воштӥсеныз С. Л. Владыкинэн. 
   
 - Сергей Леонидович, вералэ, кыӵегес югдур вал кылем арын?
 - Ӵапак алигес та юанъя кенеш люкаллям, кылем арын кылдэм югдурлы йылпумъянъёс лэсьтӥм, вуись тулыслы ужпумъёс пуктӥм. Вераны кулэ, та юанэз пыр юа-эскере Элькун Правительстволэн тӧроез Виктор Савельев но.
 Кылем арын апрель толэзе, куазь шунытскемен, лымы ӝог шуназ, ву музъеме пыӵаса ӧз вуы. Мӧйыослэн верамзыя, та выллем ик  югдур вал 1979-тӥ но 1995-тӥ аръёсын. 1979-тӥ арын ву коркаослэн укнооссы дорозь вуэмын вал, шуо. 
 Балезиноын бадӟым тудву улэ шедизы 120 пала юртъёс, соос пӧлын вал 4 квартираем коркаос но. 17 улон юртъёсын ву пол вылазы ӝутскиз. Кылемъёсаз коркаослэн но нылпи садлэн пушказы ву ӧз пыры, но педпаласен быдэсак котыртӥз. Озьы, куинь нунал куспын ву возиськиз.
 Тудву улэ шедем коркаосысь улӥсьёсты поттыны дасямын вал 1 номеро школа. Но выжыны мылкыд карисьёс ӧй вал, коркаоссэс кельтыны гуртоос кышказы.
 Со сяна, бадӟым кышкытлык кылдылӥз Коршуновоысь тыметысь ӵыпет пумысен. Бадӟым вуэн сое нуыны быгатысал, но ужасьёс, югдурез адӟыса, дырыз дыръя сое юнматыны вуизы.
 Тудву озьы ик уродмытӥз Каравай гуртэ мынон сюресэз.
 Кылдэм югдурез палэнтонэ пыриськизы 140-лэсь уно адямиос, соос пӧлын вал Самараысь солдатъёс, МЧС-ын ужасьёс но балезиноос. 50-лэсь уно техника уже кутэмын вал, соос пӧлын 32-сэ – МЧС висъялляз.
 - Нош таиз тулыслы дасяськон мынэ-а ни? 
 - Нырысь ик верано: берло кык арскын тудву улэ шедьылӥсь коркаосын улӥсьёсты «Переселение из ветхого жилья» программая мукет юртъёсы выжтэмын вал.
 Тудвулы дасяськон улсын эскеримы ни музъемез, со кылем арын кадь кынмемын ӧвӧл. Соин ик оскон вань, лымыез лек шунтӥз ке, ву музъеме пыӵаса вуоз шуыса.
 Озьы ке но, дасяськон ужъёс нуиськомы: басьтӥмы ни мешокъёс, гравийно-песчаной смесь. Кык пыжъёсмы вань.
 Со сяна, Кестым, Кожило гуртъёс вадьсын Чупчи вылысь йӧэз пуштылытозы. Та ужъёсты ортчытон понна огкыл тупатэмын ни. 
 - Тау, Сергей Леонидович.  
 Елена Пономарева.
 Балезино ёрос.
 Туспуктэм 18.mchs.gov.ru сайтысь. 
 Кышкыт учыръёсты палэнтон понна Бадӟым тудвуэз пумитанлы Удмуртилэн коньдэтысьтыз 40 миллион манет уксё висъямын. Та коньдон мыноз, кылсярысь,  тыметъёслэсь но шуръёслэсь ярдуръёссэс юнматонлы, шуръёс вылын йӧэз пуштылытонлы. Туэ пуштылытон ужъёс ортчытыны чакламын Балезино, Вотка, Дэбес, Кез, Сюмси но Глазов ёросъёсысь 9 интыосын. Ужъёс мытэмын луозы южтолэзьлэн пумаз.
 Тулыс вулэсь ӧръяськемзэ син улазы возёзы 15 гидропостъёс. Шуэрес учыръёслы дась луыса ужалозы 59 оперативной группаос, соос радын – пожарно-спасательной гарнизонъёс но. Со сяна, эскерон уже кутыны чакламын беспилотникъёсты но.
   Зэмос дышетӥсез быръе улон   «Арлэн дышетӥсез» конкурс Глазов ёросын, мукетъёсаз кадь ик, ӟеч сямъёс пӧлы пыӵаз ини. Сое витё, солы дасясько. Уго та ужрад умойёсыз пӧлысь умойёссэ шарая, мукетъёссэ но вормонлы лӧпкытэ-бурдъя.  
   Ёросын та конкурс кык этапен ортчиз. Нырысьсэ со ньыль пумо номинациослы люкемын вал:
 1. Школаын 3 ар яке солэсь ӧжыт ужамъёс;
 2. Дышетӥсь луыса 3 арлэсь трос тыршемъёс;
 3. Нылпи садысь воспитатель;
 4. Дополнительной образованиея педагог.
 Конкурслэн нырысетӥ этапаз пӧртэм школаосысь 18 дышетӥсьёс пыриськизы. Жюрилы соос пӧлысь ньыльзэ гинэ быръёно луиз – тужгес устооссэ, тужгес визьмооссэ, тужгес быгатӥсьёссэ... Тани соос (туспуктэм вылын паллянысен буре): Наталия Сергеевна Коротаева – Дондыкар школаысь информатикая дышетӥсь; Анастасия Александровна Бузмакова – Парзи школа-садысь воспитатель; Надежда Викторовна Коротаева – дополнительной образованиея педагог, ужа Куреггурт школаысь нылпиосын, Анна Сергеевна Тебенькова – Кожиль школаысь англи кылъя дышетӥсь.
 24-тӥ южтолэзе ёрос администрацилэн юртаз ортчиз конкурслэн кыкетӥ этапез. Куспазы вожвылъяськизы ини нырысетӥяз вормемъёс.
 Та выллем конкурсъёс ноку капчиен уг сётӥсько. Кыкетӥ этапе потэмъёслы ас сярысьтызы мачкыса видеофильм дасяно, залын ик мастер-класс ортчытоно, пӧртэм улон гердъёсты сэрттоно-пертчоно луиз. Номыр уд шуы, дышетӥсьёс ваньмызлы дась луэмзэс возьматӥзы, ужрадэ люкаськемъёсты соос паймытыны быгатӥзы.
 Но котькуд вожвылъяськонын вормись луыны кулэ. Жюри огкылысь луиз, нырысетӥ интыез Парзи школа-садысь воспитательлы Анастасия Александровна Бузмаковалы сётыса. Солы табере Глазов ёрослэсь данзэ элькун радын утёно луоз.
 Елена Пономарева. 
 Глазов ёрос.
 Туспуктэмез авторлэн.
   Пӧртэм кылъёсын кылбуръёс чузъяськизы   Иракысь Араб кылын кырӟась пияш, Африкаысь йоруба кылын вераськись ныл, Украинаысь куно но трос мукетъёсыз шулдыртӥзы Кузебай Герд нимо Йӧскалык музейын ортчем «Лыдӟиськом» ӝытэз. Ужрад сӥземын вал Анай кыллэн калыккуспо нуналэзлы. Отын чузъяськизы удмурт, бигер, коми, азербайджан, узбек, туркмен, украин, француз, араб, немец, корей но йоруба кылъёсын 18 кылбуръёс. Лыдӟисьёс пӧлын вал музейын ужасьёс, Удмурт кун университетын но Ижкарысь медициная кун академиын кунгож сьӧрысь дышетскисьёс, пӧртэм йӧскалык огазеяськонъёсысь азьветлӥсьёс. 
   Лыдӟиськыса гинэ ӝыт ӧз йылпумъяськы. Нырысь вань люкаськемъёс дышетскизы удмурт эктонэз тыпыртыны, нош собере чай юон висказы, ог-огенызы тодматскизы но трос тунсыкозэ тодӥзы. Кылсярысь, Аяд лыктэм Удмуртие Иракысь мувӧй ужлы дышетскыны, малы ке шуоно солэн куназ асьме диплом вылӥ дунъяське. Азербайджанысь Сурайя но Шабнам одно ик ас выжыысьтызы пиослы бызёзы, пе, угось озьы косо соослэн сямъёссы. Пӧсь Африкаысь Саралы но Аминалы туж кельше шаерамы, но кезьытлы дышыны нокызьы ӧз быгатэ на. Воксё кезьыт кариськыку, нылъёслэн йырзы висе, пе.
 Дасяз Алевтина Сизова.
   Калык кырӟа, озьыен сюлмыз солэн кырӟа   Озьы шуиз вал самодеятельной крезьгучи, лулчеберетъя удысысь сиё-дано ужась Геннадий Николаевич Матвеев, гуртъёсын хоръёс кылдытон бордын ужакуз. 2011-тӥ аре Глазов ёросын кутскон сётэмын вал бадӟым ужлы – «Песни в ладонях» фестивальлы, кудӥз сӥземын дано бӧлякмылы. Кык арскын одӥг пол со люкаськылэ, арысь аре паськыта но узырме. Туэ нырысьсэ элькун радын ортчиз. 
   Фестиваль ортчонэн бадӟым мылкыдын ёрос ньыль нунал ӵоже улӥз. Сӥё-дано усьтэмын вал со ӵапак Геннадий Николаевичлэн вордскем нуналаз - 1-тӥ мартэ. Глазовысь пединститутын, кытын лулысь-сюлмысь со ужаз кема аръёс ӵоже, чузъяськизы  кырӟанъёсыз, сюлэмъёсты бугыртӥзы тодэ ваёнъёс. Лыктӥллям крезьгурчилэн кыкез ик нылъёсыз, кудъёсыз туж тау каро, бубызэс тазьы буре ваемлы.
  
 Буре ваён ӝытъёс радъяськизы Качкашурын, Коӵышын, Слудкаын – та гуртъёсын, Геннадий Матвеевичлы луыса, жингыртӥзы со вакыт бадӟым хоръёс. Шаерамы гинэ ӧвӧл, солэн палэназ но тодмо луизы.
 Макем сюлэмез бугыртӥсь пӧрмиз буре ваён ӝыт Качкашурысь культурая юртын! Татчы люкаськылӥзы хорын азьвыл кырӟамъёс но али кырӟасьёсыз. Куд-огез соос Геннадий Николаевич кивалтэм улсын кырӟамын на. Бадӟым тау карем потэ ваньзылы, кин тыршиз та ӝытэз дасян бордын. Мон понна матысь усьтӥськизы кык удмурт кизилиос – крезьгурчи Геннадий Матвеев но  артист Михаил Ворончихин.
 Удмуртиысь но Россиысь сӥё-дано артист Михаил Тимофеевич Ворончихин вордскем гуртаз ӧтемлы котьку шумпотыса вуэ. Фестивалез но со кулэ но аслыз дуно ужрадэн лыдъя. Уга Матвеевлэн хораз со, гуртысь пинал пи, кырӟаны кутскиз, калыке потӥз, улонэз пыраклы сценаен герӟаськиз.
 - Пӧсь гужем ужысь бертӥсь- код ни сыӵе жадьыса - номырид кулэ ӧвӧл, нош клублэн кивалтӥсез Людмила Григорьевна Салтыкова китӥ кутыса нуылӥз. Кырӟаны кутскиськод но – олокытчы вань жадем но бырылӥз, - тодаз вае хорын кырӟамзэ.
 Ваньместы бурдъяз яратоно артистмылэн кырӟамез. Ӵапак та нуналэ аслаз но солэн вордскем нуналыз вылэм. 70 арессэ пусъёнэн со дасям бадӟым юбилейной концерт, кудӥз Ижын но мукет каръёсын но ёросъёсын ортчоз. Озьыен, матысь дыре асьме доры нош вуоз. 
 Удмурт телевидениен 1969-тӥ аре дасям «Народ поёт» фильмез та ӝытэ нош учкыны кылдӥз. Дано артистмы туж егит на, но кырӟа ини бадӟым хорын. Паймыса быроно: мабыдӟа хор вылэм – 50 кырӟасен! Кино возьматэмен, лэся, ӝыт сыӵе шӧдонэн ортчиз: ачиз Геннадий Николаевич но пӧламы кадь вал.
 Г. Н. Матвеевлэн кутскем ужез кема аръёс ини улэ. Хор кырӟа, гуртоосты шулдыртэ, ёросэз данъя. «Народный» нимзэ но арысь аре юнматэ. Паймоно кадь, сомынды аръёс ӵоже солэн куинь гинэ кивалтӥсез вылэм: Геннадий Николаевичлэсь ужзэ азьланьтэ Михаил Чикуров, со бере та ужез оско егит крезьчилы Александр Клячинлы. Шумпотымон, Качкашурысь хор та дыре нуллэ ини Г. Н. Матвеевлэсь нимзэ. Данзэ вылӥ возён понна лулысь-сюлмысь тыршо кивалтӥсез но, кырӟасьёсыз но.
  
 Фестивалез йылпумъяса, Штанигуртысь лулчеберетъя юртын ортчиз бадӟым элькун конкурс. Отчы пыриськизы ог 30 коллективъёс но нимазы кырӟасьёс – Глазов ёрослы матысь ёросъёсысь сяна, играос но уваос вуиллям. Валамон, жюрилы пӧсяно луиз. Пусъёмы на: кивалтӥз солэн уженыз дано бӧлякмы.
 Лауреат ним сётэм сяна, устооссэ данъязы на пӧртэм номинациосъя. Качкашурысь хор лауреат нимез басьтӥз. 
 - Мон синмаськемын но паймемын! – мылкыдзэ берло усьтэм Михаил Ворончихин.
 - Марлы - кырӟаммылы-а, фестивальлы-а?- юаллям ни качкашуръёс.
 - Тӥледлы но, фестивальлы но!
 Мылкыдыз лӧптэмын Светлана Захаровалэн но, Глазов ёросысь культурая но туризмъя центрысь ӧнерчилэн: фестиваль ӟеч пӧрмиз, ёросысь 5-ез лауреат ним басьтӥзы шуыса. Устоосыз пӧлын: Парзиысь «Соловушка», Дондыкарысь «Тулыс шапыкъёс», озьы ик пусъемын Ольга Бегишева – нимаз кырӟасьёс пӧлын, Александр Леонтьев – аслаз кырӟанъёсыз понна.
 Кыказ номинациосын вормисе потӥзы карысь коллективъёс: «Вдохновение» но «Ӟардон» ансамбльёс. Туж синмаськымон адскизы Карсовайысь ветеранъёслэн «Калинушка» хорзы но Ярысь «Ярчанка».
 Лариса Гурьянова.
 Глазов ёрос.
 Туспуктэмез авторлэн.
   Инкуазез утён, газ, музъем но мукетыз   Кылем пятницае Удмурт Элькунысь Правительстволэн Тӧроез Виктор Савельев журналистъёслэн юанъёссылы валэктонъёс сётӥз. Пресс–конференция видеоконференция амалэн ортчиз. Милям журналистмы солэн ужаз пыриськиз Глазов ёрослэн администрацияз. 
   Экологилэн арез Таиз ар Экологилэн ареныз ялэмын, тросэз юанъёс но герӟаськемын вал котырысь инкуазез утёнэн.
 Балезиноын секыт югдур вуэн. Шугъяськонъёс кылдэмын Балезиноын Чупчи шур лазегомемен. Виктор Савельевлэн верамезъя, ву сётонэз ӟеч радъян понна, шурез  муромытоно, али проект дасян ужъёс мыно. Ӵектосэз улонэ пыӵатон понна, 150 миллион манет котыр кулэ. Удмуртия федерал коньдэтысь юрттэт басьтыны тырше.
 Проект дась луоз гужем, рос-прос ужъёс кутскозы вуоно аре. Нош март толэзе глубинной насос вуыны кулэ, кудӥз бадӟым тудвуэн нюръяськыны юрттоз.
 Туж сюлмаськыто улӥсьёсты жуг-жаген кылдэм ужпумъёс но. Вераськонъёс вал, 2017-тӥ арын жуг-жаг понна ваньмыз улӥсьёс коньдон тырозы шуыса.
 Нырысь-валысь шедьтоно региональной операторез, лэсьтоно туала куронъёслы тупась полигонъёс, шуиз кивалтӥсь. Та ужъёсты быдэстыны чакламын 2019-тӥ арозь, соку котькуд улӥсьлы жуг-жаг понна уксёзэ поттоно луоз ни, та дыре 20% гинэ тыро.
 Али чурыт кылем-мылемъёсты люканъя куд-огез полигонъёс ужало ни, шуом Якшур-Бодьяын, куд-огез пуктӥсько на. Мартэ усьтӥськоз Уваын, лэсьтӥськозы мукет ёросъёсын но. Со сяна, элькунамы луозы жуг-жагез быръёнъя (мусоросортировка) кык объектъёс: Глазов но Завьялово ёросъёсын.
 Ваньмыз объектъёс туала куронъёслы тупалозы, котырысь инкуазьлы изъян уз вае. 
 Туж сюлмасько Глазов ёросын улӥсьёс Карасево гурт доры полигон пуктон пумысен, Сяниноысь водохранилищеез кырсёмытоз шуыса.
 Кызьы вераз Виктор Савельев, Сянинолы нокыӵе кышкытлык но уз луы. Вылӥ бызись вуос музъеме 15-20 метре гинэ пыӵало, мургес пыӵаны горд сюй уг сёты, нош юоно ву 50 метръем мурдалаын интыяськемын.  
 Полигон пуктон пумысен ваньмыз документъёс куронъёслы тупало, шуиз кивалтӥсь, озьы ке но сое мукет интые выжтон сярысь малпанъёс но санэ басьтӥсько.
  
 
 Аналтэм музъемъёс Туннэ нуналлы Удмуртиын 211 сюрс гыроно-кизёно музъемъёс уже уг кутӥсько. Луоз-а соосты берыктыны?
 Тросэзлэн кузёоссы вань – пайщикъёс. Музъем кесэгез уже уг куто, басьтыны но соослэсь уг луы – суд пыр гинэ, нош со понна коньдон кулэ. Кылем арын суд пыр 40 гектар гинэ берыктыны луиз. Туэ коньдон висъямын, 4,5 сюрс гектар берыктыны чакламын.
 Элькунамы та ужпумъя нимысьтыз ужась группа кылдытэмын.
 - Ортчытоно ревизия. Оло, ваньзэ аналтэм музъемъёсты ӧвӧл но гыроно ни. Шуом, Сюмси ёросын умойгес, дыр, нюлэс будэтыны, ю тысь отын уггес удалты. Нош Вавож ёросын одӥг сэрегез но ужатэк медаз кыльы вылэм, - шуиз Виктор Савельев. – Трос куштэм музъемъёс Яр, Як-Бодья, Красногорск ёросъёсын, 100% ик уже кутӥське Алнаш ёросын.
  
 Чагыр эстӥськон
 Гуртын улӥсьёслы адресной программая газ кысконлы 2017-тӥ арын элькун бюджетысь 50 миллион манет висъямын луоз. Программая гумыосты гуртозь вуттыны ог 20 процентсэ уксёез гуртоос  люкало ке, 80 процентэз республикалэн бюджетысьтыз висъяське. Таӵе амал гуртын улӥсьёслы газ басьтыны ӝоггес луонлыкъёс сётэ.
 Кылем арын программае пыриськиз 17 муниципал кылдытэт. Азьветлӥсьёс пӧлын Кияса, Игра, Вавож, Як-Бодья ёросъёс. Программа улсын 39 иськем газ гумы кыскемын, 8 сюрс квартирае чагыр эстӥськон пыртэмын.
 Туннэ нуналлы шаерамы газ кысконъя 68,5% ужъёс быдэстэмын, газ кыскон шаплыгес радъямын каръёсын – 82,1%, гуртъёсын – 46,8%.
  
 Моногородъёсты азинтон Воткинск, Глазов но Сарапул  – моногородъёс лыдъясько, соос уло одӥг гинэ бадӟым предприятие чотын. Та дыре тӧрооссы каръёсты азинтонъя ӵектосъёс бордын ужало.
 Витор Савельев пусйиз, моногородъёсты азинтонъя фонд юрттэм улсын Сарапулын сӥльлэсь сиёнъёс лэсьтонъя комбинат кылдыны быгатоз. Чакланъёсъя, сӥлез переработать карон 1,5 миллиард манетлэсь трос инвестициос кулэ кароз но 250 котыр выль ужан интыос кылдытыны луонлык сётоз. Валтӥсь инвесторез шедьтэмын ни  – «Комос» огазеяськон.
 Выль производство усьтыны луонлыкъёс вань Воткинскын но. Нош Глазовын югдур секытгес, малы ке шуоно ӵектосъёс вань, но уг шедё инвесторъёс.
  
 Ужбергатон Шаерамы 60,5 сюрс ужберга- тӥсьёс, 2015-тӥ арен ӵошатыса, со 6 процентлы тросгес. Покчи но шор ёзо предприятиослэн лыдзыя Удмуртия Приволжск федерал округын витетӥ инты басьтэ. 
 Виктор Савельевлэн верамезъя, элькунамы, мукет улосъёсын ӵошатыса, покчи но шор ужбергатонэз азинтонлы бадӟым саклык висъяське. Трос юрттэт сётиське коньдон ужпумъёсъя. Ужбергатӥсьёслы вытъёсты тыронъя капчиятонъёс вань, субсидиос висъясько, кредит басьтыны поручительство сёто. Кутскись ужбергатӥсьёслы ас ужзэс мытыны шуыса грант висъяло но трос мукет.
 Кылем арын 4 сюрс адямилы юрттэт сётэмын, 162 предприятиос но ужбергатӥсьёс 76 миллион манет ужзэс азинтонлы субсидия басьтӥзы.
 Туэ покчи ужбергатонэз азинтонъя программа чотын федерал бюджетысь элькуэн коньдэтэ 63 миллион манет вуыны кулэ. Соос пӧлысь 6 миллионэз мыноз моногородъёсысь покчи но шор предприятиослы лизингъя процент ставкалэсь оглюкетсэ тырыны.   
 Альбина Бушмакина.
   Коть туннэ ик бадӟым сцена вылэ!   Глазов ёросысь дышетскисьёс ньылетӥ ползэ ини чебер лыдӟиськонын вожвылъяськизы. «Живая классика» нимаське та конкурс. Кызьы верамын вал ини, ёросамы со ньылетӥзэ радъяське. Шумпотымон, конкурсэ пыриськисьёс арысь аре тросгес луо, дасяськемзы – вылӥ радын. Соин ик жюрилы но устоосыз пӧлысь тужгес устооссэ секытгес но секытгес луэ шедьтыны-висъяны. 
   Пиналъёс тодмо авторъёслэсь книгаосысьтызы бадӟым люкетъёссэ дышето. Со гинэ ӧвӧл, геройёслэсь мылкыдзэс туж быгатыса усьто. Арлы быдэ чебер лыдӟеменызы паймыто Октябрьский школаын дышетскисьёс – Дима Горбушин (Росси конкурсэ но пыриськиз ини), Влада Шудегова но Кристина Тютина. Дышетӥсьсы Татьяна Перминова зэмос артистъёсты будэтэ-дася. «Соосты коть туннэ ик - бадӟым сцена вылэ!» - пиналъёсты но дышетӥсьсэс ушъяса вераз жюриын пукись Майя Московкина, кылбурчи, кырӟась, Удмуртиысь культура удысысь дано ужась.
 Соослэсь бере уг кылё мукет школаосысь дышетскисьёс но. Туж паймоно: ваньзы соос пиналъёс эшшо, нош лыдӟеменызы бадӟымъёслэсь но, арлыдоослэсь но сюлэмъёссэс бугырто, синвуоссэс потто, куддыр нош – гор-гор серекъято но.
 Дондыкар школаысь Кристина Тютина (тупаны но кулэ ук: Октябрьскийысь нылашен паньтэмъёс огазе кемдӥзы), Удмурт Ключиысь Ксения Леонтьева но Полина Трефилова, Понино школаысь Богданова но Маклакова Полинаос, Роман Варанкин, Октябрьскийысь нылъёс но пиос – огзэс но пусйытэк кельтэм уг поты. Ваньзы ик пӧрмыто, паймыто.
 Таяз радэ тужгес устоен пусъемын Октябрьский школаысь Дима Горбушин, Влада Шудегова но Адам школаысь Никита Долгов (дышетӥсез Вячеслав Сысоев).
 - Никиталэн анай сярысь верамез-лыдӟемез сюлмам туж муре пыриз. Нырысетӥез ке но, пӧлысьтызы тужгес пичиез  ке но, ӧз куалекты, ӧз вунэты. Куараеныз, синъёсыныз, вань вылтырыныз геройёссэ усьтӥз, - мылкыдзэ ӧз ваты ни Майя Викторовна.
 Куиньназы ик вормисьёс Глазов ёрослэсь данзэ утёзы элькунын ортчись конкурсын. Бадӟым тау шуэм потэ конкурсэз радъясьёслы - Нылпи библиотекаын но Нылпи творчествоя юртын ужасьёслы, озьы ик – дышетӥсьёслы, нылпиосты дасямзы понна.  
 Елена Пономарева.
 Глазов ёрос.
 Туспуктэмез авторлэн.
   Уродэз но куке-соку умоезлы воштӥське   Выль сямен, бадӟым шумпотонэн кутскиз таиз ар Красногорск ёросысь Вавилово гурт но отын улӥсьёс понна. Та пичи гуртын усьтӥськиз выль ферма. Выль гид сярысь малпанъёс туж кемалась ини улӥзы-лобазы, дас аръёс талэсь азьвыл фундамент но ӝутӥзы ни вал. Но соку гидлы йылаз-пумаз вуыны кылдымтэ вылэм. Трос аръёс ортчыса гинэ, малпанзы улонэ пыӵаз. Та дыр куспын «Прохоровский» СПК огазеяськон (ООО) луиз, воштӥськизы кивалтӥсьёс. Али хозяйствоен кивалтэ Балезиноысь С. Ш. Касимов, нош кыӵе-мар ужъёс мыно, эскере А. А. Тютин. 
   
 - Гидэз ӝутӥзы Ижысь лэсьтӥськисьёс. Ваемын ини выль оборудование но – йӧлэз кезьытатон танк, йӧл кошкон гумыос. Но та вакытэ соос инъямтэ на. Оборудованилы 1 миллион манет тыр коньдон висъяз Кезысь сырзавод. Йӧл чотын ми со уксёез берыктомы. Выль гидэ пырон карыку, та огазеяськон стиральной машина-автомат кузьмаз на. Бадӟым тау со понна предприятилэн кивалтӥсьёсызлы, - шуэ Альфатулла Асхатуллович.
 Та воргорон понна эштосэн кивалтон тодмотэм маке ӧвӧл, со трос аръёс ӵоже Балезиноысь огеныз колхозэн кивалтӥз. Оскон кылдэ, калыкен огкыл шедьтыны быгатэмез, гурт удыслэсь радзэ валамез татын но пайдаё луозы шуыса.
 Выль кивалтӥсьёслы бадӟым осконэн уло выль фермаын ужасьёс но. Соос татын куать кузя: фермаен кивалтӥсь, куинь кузя скал кыскисьёс, слесарь но тракторист.   
 - Ужасьёсмы туж оскымонэсь, ужзэс тодо-валало, быгатыса лэсьто, - шуэ Марина Рудольфовна Биянова, фермалэн кивалтӥсез, со ик осеменатор. - Йӧл кыскиськомы куинь пол. Азьвыл Бараные ветлоно луылӥз, табере огезлы гинэ кышномуртлы Бараныысь Вавиловое ветлоно луэ, кыкез та гуртысь ик. Со ласянь но шӧдскымон капчигес луиз. Азьвыл хозяйствоын югдур туж секыт вал ини, табере ӟечезлы оскон вань.
 Выль гидлэн выль ик: чылкыт, югыт но шуныт. Али татын 100 пала скалъёс интыямын, тросэз – кунняно, соин ик йӧлзы та вакытэ трос ик уг поты. Но ӝоген ватсаськоз, со дырозь йӧл гумыос но инъялозы ини. Пудо сиёнзы тырмымон, соин ик ваньмыз умой луыны кулэ.
 Елена Пономарева. 
 Красногорск ёрос.
 Туспуктэмез авторлэн.
   Шумпотон но оскон кузьмась   Толэзь ӧз ортчы, Штанигуртын нош корка пырон каризы – кылем пятницае ӧсъёссэ усьтӥз выль нылпи сад. Сӥё-дано ужрадэ люкаськизы пиналэз но мӧйыез, вуизы Ижысь вылӥ кивалтӥсьёс.  
   Паймыса учкисько выль юрт шоры - сокем со бадӟым, чебер, йӧн-йӧн. Фотоаппаратме озьы но тазьы пуктыны вырисько, матэгес я палэнэ кариськисько – уг, уг тэры со быдэсак объективе.
 - Выжыкылын кадь ук, - малпанме шӧдыса сямен, мылкыдзэ усьтэ ёрос тӧро В. А. Терский. Солэь ик тодӥ ни, нылпи сад 80 покчиослы чакламын шуыса. Нош мон кожасько вал, татчы ог кык сю нылпи пыроз.
 
 Калык азьын вераськиз Элькунлэн Тӧроез А. В. Соловьёв. Гуртоос понна шумпотэмзэ вераз но оскытӥз, дуннеын та вакыт секыт югдур ке но, чаклам ужъёсты быдэстыны сюлмаськозы шуыса.
 Пусйыны луэ: кылемаз ар ӵоже шаерамы 13 выль нылпи сад усьтӥськиз, туэ но та уж азьланьтӥське. Тани феврале Ижысь покчиос выль корка пыризы. Таиз арлы Тӧроен пуктэмын таӵе ужпум: 3-ысен 7 аресозь покчиосты ваньзэс нылпи садъёсы интыяны. Тазэ быдэстыса, мукетыз бордын ужаны – яслие мынӥсьёсты ваньзэс кутыны.
  
 - Дырыз вуиз ук – та быдӟа шумпотонэз адӟимы отэ, – мылкыдзэс усьто кык нылкышноос.
 - Аслам пиналъёсы выль нылпи садэ ветлозы шуыса кӧня вити, табере нуныкае мыноз ни, - шуэ Штанигурт поселенилэн тӧроез   Т. Е. Дорофеева. Кузёлэн та кылъёсыз борды тросэз штанигуртъёс итӥськысалзы али.
 Кык этажъем юртын одӥгысьтыз комнатаысь мукетаз учкыса ветлыкумы, синйылтӥ пичи нылашез: шутэтскон нуналъёс бере эшъёсыныз ӵош со лыктоз ни ас группаяз, нош туннэ шумпотыса ветлэ анаезлэн но дедушезлэн ки бордазы кутскыса. Сайкыт, чебер комнатаосын ваньмыз пуктылэмын-интыямын ни. Котыр турлы буёлъёсын шудо но синэз шумпотто нылпиослы мебель, пол вылэ валем коверъёс, выль шудонъёс.
 Та вакыт, куке иворъёс ӟырдамын войнаос но кризис котыр, огшоры улӥсь калык понна та нылпи садлэн усьтӥськемез бадӟым оскон пыӵатэ, сюлэмез шумпоттэ. Та корка котьку мед тыр луоз шулдыр нылпи куараосын! Татчы дыртӥсьёс арысь аре мед йылозы!
 Лариса Гурьянова.
 Глазов ёрос.
 Туспуктэмъёсыз авторлэн.
   Чагыр инбаме сюрес   1961-тӥ арын 12-тӥ оштолэзе Юрий Гагарин нырысьсэ космосэ лобиз. Асьме калыклы гинэ ӧвӧл, быдэс дуннелы со данъяськымон луиз. Со дырысен тросэз пиналъёс но егит пиос чагыр инбам, космос сярысь чакласькыны кутскизы. Соос пӧлын вал Балезино ёросысь Юнда гуртысь Геннадий Попов но. Солэн улонэз сярысь кино возьматыны луоно. 
   ЯГОШУР школаез 1970-тӥ арын йылпумъяса, гуртысь огшоры пияш, пудо возьмасьлэн пиез, вить нылпиё семьяысь огез нылпи, номырлэсь кышкатэк Ставрополе шонтэ.
 6-7-тӥ классын дышетскыкуз ик, Геня синмаськыса учкылӥз колхоз бусыос вадьсытӥ лобась АН-2 пичи самолётъёс шоры. Лётчикъёс сярысь военной фильмъёс учкыса но космонавтъёс сярысь передачаос кылзыса, солэн йыраз но сюлэмаз пуромиз кышкасьтэм малпан – со одно ик самолётэн лобаны дышетскоз.
 Чагыр инбам сярысь льӧль малпанъёсыз вутто сое военно-авиационной летной училищее. Физикаен, математикаен но астрономиен умой дышетскемез юрттэ Геннадийлы училищее экзаменъёсты капчиен сётыны.
 ИНБАМЕ сюрес музъем вылысен кутске. Геннадий Иванович тодаз вае наставникъёссылэсь курсантъёсын сюлмысь ужамзэс. Уго музъем вылын ваньзэ валатэк-тодытэк, нокин инме лобыны уз лэзьы. «Ачид но улэп берытскыны кулэ, машинадэ но изъянтытэк музъем вылэ пуктыны мед быгатод» - та куронэз, шара  вератэк но, ваньмыз тодо вал. Нош сюлэм чидантэм куриськылӥз инме… Геннадий Иванович понна али ке но вунонтэм кыле парашютэн нырысьсэ тэтчемез, самолётэн нырысьсэ лобамез. Со мылкыдэз номырин уд ӵошаты.
 - Кытысь гинэ тодаз но лыктэм: гадь тыроскам, пе, «Ой, эсьмаса, эсьмаса, сӥзьыл палэзь кисьмаса, берты вал тон, гажанэ, …» кырӟаса, парашютэн инмысь васьки, шуэ, - картэзлэсь мачкылэмзэ тодаз вае кышноез Надежда Петровна.
 Огъя валысь, парашютэн тэтчемез 14 пол люкаськиз, огшоры луд вылэ гинэ ӧвӧл, ву вылэ но, нюлэс пушкы но лэзькылэмзэ эскертылӥзы.    
 
 1974-тӥ арын Ставропольской училищеез йылпумъяса но лётчик луыса, Геннадий Попов паськыт улонэ вамыштӥз. Нош диплом басьтэмез азьын, 4-тӥ курсысен эшшо, кышнояськиз. Егитъёслэн гожтӥськемзы сярысь, анай-атайёссы но берло гинэ тодӥзы ни. Тулыс вал со – 5-тӥ мае. Туэ ӵошен улэмзылы 41 ар тырмоз ини.
 ГЕННАДИЙ Ивановичлэн службаез нырысь Волгоград улосын ортчиз, собере - Грузиысь но Туркмениысь авиаполкъёсын. Ужатозяз, Геннадий Иванович пӧртэм самолётъёсын лобаз, соос пӧлын СУ-9 но МИГ-23. Огъя валысь, инметӥ лобамез 500 часлэсь уно люкаськемын. Лётчик-истребитель Попов, кышкасьтэм ӧрӟи, музъемысен 20 иськем вылэтӥ но часкын 2000 километр ӝоглыкен огкадь быгатыса но паймытыса лобаз.
 Нош Надежда понна картэзлэн инме ӝутскемез бадӟым сюлмаськон вайылӥз.
 - Тросэз эшъёсмы быризы, 19 аресъем нылмуртъёс но пал кыльылӥзы. Матысь адямидэ ыштон – со котьку но кышкыт, нош пиналъёс ке вань на … - сюлэмзэ усьтэ Надежда Петровна.
 КЫК пиналъёсын кузпалъёс быдэс дуннеез котыртӥзы, шуыны луоз. Геннадий Иванович ужаз на Узбекистанысь, Украинаысь военкоматъёсын но. 1995-тӥ арын, ужан аръёссэ тырмытыса, воргорон семьяеныз вордскем шаераз бертоно кариське. 1996–тӥ арысен Поповъёс уло ни Балезиноын.
 УЖАН вакытъёсаз лэсьтэм туспуктэмъёсысь Геннадий Ивановичез лётной шлемен адӟыса, тросэз паймо Юрий Гагаринэн одӥг тусъемесь луэмезлы. «Ӵыжы-выжы уд луиське-а?» шуыса, огпол гинэ ӧз юаллялэ вал ӵош дышетскем эшъёсыз но, командиръёс но. Оло, инбам сярысь одӥг малпанъёс, кыдёке вылӥе ӧтись сюлэм но мылкыд озьы шӧдӥсько лулпушкын но, тус вылын но?!
 Нош Геннадий Иванович со пумысен пальпотыса киыныз гинэ шонтэ вал. Но Космонавтикалэн нуналыз отставкаысь майор понна туннэ ке но тужгес бадӟым праздникен кыле. 
 Елена Пономарева. 
 Балезино ёрос.
 Туспуктэмез авторлэн.
   Яратон кужмо кариз   Андрейшурысь «Диана» магазинлэн кузёосыз Нина Михайловна но Арарат Рафикович Навасартян 15 ар ни вузкаронэн турско. Но та удысэ соос вуизы трослы азьлогес - котькудзы ас сюрестӥз. Быръем ужзы но, ог-огзылы синмаськемзы но - улытозязылы луизы. 
   Синмаськон Пинал дырысеныз Ниналы туж кельшем вузкарисьлэн ужез. Эшъёсыз, пе, шудыны-бызьылыны  чорто, нош со котьку чурыт курон пуктылэм: «Нырысь «магазинэн» шудом – собере мукет сямен». Школаез йылпумъяса, та мылкыдыз ик вуттэм нылашез Глазовысь кооперативной училищее.
 Школаын пиос шоры учкыны но ӧй дӥсьтылы, сыӵе востэм вал, шуэ. Нош училищеысен пумитам армян пиез но – нырысьсэ адӟемазы ик ог-огзылы синмаськиллям. Кытысь вуэм соиз асьме палъёсы? Совето вакытъёсы эшшо сузэрезлэн картэз семьязэ Яре улыны ваем. Берлогес соос доры Арарат но кариськем. Киров улосын службазэ нуэм бере, дышетскыны Глазове лыктэм. Нина продавеце дышетскиз, Арарат – заготовителе-шофере, сыӵе ӧнерлы дышетӥллям соку училищеын. Но мумиз, кусыпъёссы сярысь тодыса, туж пумит вылэм. Озьы ке но, нылаш ас сюлэмызлы оскем.
 Ӵыдонтэм чебер Севан - Удалтӥз мыным мужикен, - веранзэ азьланьтэ Нина Михайловна. – Кавказ воргоронъёс туж ӟырдась сямоесь ук, нош мынамез – лякыт, чидась.  Душа в душу улӥськомы.
 Куинь нылпи будэтӥзы яратӥсь кузпалъёс. Но семьялэн улоназ, озьы ик ужан удысазы но, ваньмыз сокем капчи ӧй вал.
 Училищеез йылпумъяса, Нина гуртаз бертӥз, нош эшез – ас родинаяз. Егит нылкышно нуны вите ни вылэм, нош номыр со сярысь верамтэ. Арарат сузэрез пыр тодэм та иворез но Андрейшуре вуэм – Нинаез ас палъёсаз нуыны. Соиз пумит луэм.
 Но ӧжыт берлогес ини – семьяязы нылзы но пизы будо ни вал, Навасартянъёс кошко ик Ереванэ.
 - Туж кельшиз Армения. Ураметӥ мынӥськод но – виноград ошкылэмын, картме дугдыны косӥсько, ойдо, пӧй, сиёмы, нош со пальпотэ. Калыкез лякыт, вазиськись, куноятӥсь. Ӝог гинэ бускельёсыным но эшъяськи, армян кылын вераськемзэс но валасько ни вал. Нош макем чебер инкуазь! Гурезьёсты нырысьсэ адӟи – ноку вунонтэм сюлэмам кылизы. Картэ Севан тыэз возьматыны нуллӥз – синмаськыса бырод.
 Но пиналъёссылы куазь ярамтэ, висьыса улыны кутскиллям, озьы нош Удмурт шаере берытскыны кенешиллям.
 
 Вень-сӥньыс вылысь кутскыса Кузё кышно продавецын Балезиноын но ужа, ас гуртазы но. ЧП улсын усьтӥськылӥсь вузкаронниос шоры учкыса, малпало та уж борды асьсэос но кутскыны.
 - Кышкан вал, конечно, - тодаз вае Нина Михайловна. – Но вузкарон удысын ужам опытмы асьмелы осконмес юнматӥз, лэся.
 Андрейшурын ик, ураме палатка инъяса, чыры-пыры вуз ӵектӥзы гуртооссылы: вень-сӥньыс, ручка-тетрадь, паста-порошок. Адямилы нуналмысь мар ке но кулэ ук – вузъёссэс бичаллязы. Собере Казане ветлыны кутскизы на, отысь дӥськут ворттӥзы.
 Липет улын пичи ке но сэрег умойгес луысал шуыса, солы совхозысь кулэтэм будкаез басьтӥзы. 2 метр кузьдалаез, собыдӟа ик пасьталаез – тӥни сыӵе вал нырысетӥез магазинзы.
 Паймоно кадь: мар мылкыдын ужалод ни собыдӟик будка пушкын, нош Ниналы, капчи ӧй вал ке но, кельшылӥз, ас малпамезъя тупатъяз-чеберъяз сое.
 Вожмаськон но юн шӧдӥськылӥз, уга гуртазы куинь магазин ужа. Но дыр ортчемъя  лапкомизгес, шуэ, табере котькуд магазинлэн аслаз басьяськисез.
 Шунытэн пумитась «Диана» Туннэ вузкарон юртсы Навасартянъёслэн зэмос пичи магазинлы укша ини. Со нимамын пичиезлэн нылзылэн нимыныз.
 2003-тӥ аре усьтӥськем та магазинзы. Сберкнижкаын кӧня ке люкам коньдонзы вылэм, сое ик кутӥллям. Азьвыл будказы борды басьтыса бугро инъяллям, быдэсак кирпичен котыртӥллям. Озьы вуз каронлы но нимаз интызы луиз, складлы но. Нырысь-валысь ӝажыосмы бушесь вал, шуэ, но пумен-пумен тырмытӥллям – сиён-юон ворттыны кутско.
 Гурт калык магазинэ капчиен вамыштэ – татын шуныт пумитало, ваньзэ валэкто, куронъёссэс тодо. Соиз но кельшымон – водка-вина уг вузало, тэргаськонъёс но ӧвӧл.
 Нош кылем аре быдэсак профнастилэн шобыртӥллям, пластик укноос пуктӥллям на – туж учкымон но пырем потоно луэм.
 Огсыр ужанлы но мылкыдлы одӥгез люкетэ, шуэ: пыр эскерисьёс вуыло – я ветслужбаысь, я Роспотребнадзорысь, я эшшо кытысь ке. 
 Вань уксё – книжкаын Уждун гуртын пичи шуыса, веранэз ӧвӧл. Басьто гинэ, ваньзэ кадь магазинэ нуоно луо – тыронъёс бадӟым гинэ люкасько уга толэзь ӵоже. Ӵапак Нина Михайловнаен вераськыса пукыкумы, одӥгез басьяськись быдэс 5 сюрссэ кельтӥз.
 - Вань коньдонмы – тани татын, - зӧк тетрадьзэ возьматэ мыным выль тодмое. – Тыронъёссэс сёто, нош арня ортче ке, выльысь гожтыны куро ни. А мар карод – асьме гуртоос ук со.
 - Уд но оске, но та магазинмы луыса, Иже куинь комнатаем квартира басьтӥмы, - веранзэ азьланьтэ со.
 Таӵезэ кылыса бакоми, шуыны луоз, но вераськиселы ӧй возьматы.
 - На широкую ногу ум улӥське ми. Отчы-татчы коньдонмес ум куяське, туж огшоры улӥськомы. Бакчамы сюдэ, азьвыл нош пудоен но турским. Озьы тӥни люкамы, - валэктэ ни ачиз ик.
  
 Басьтэм квартиразы яра ни нылъёссылы, уга бурд улысьтызы лобӟизы. Карина но Диана кыксы ик вузкарон удысэз бырйизы. Бадӟымез нылзы нунокен шумпоттӥз ни. Нош Рафиксы, пизылы армян дедушезлэсь нимзэ сётӥзы, бордазы улэ. Туссыя куиньназы бубызы выжые мынӥллям.
  Ӟуч нылаш но армян пи юн семья кылдытыны быгатӥллям. Улытозязы ог-огзылы пыкетэн луо, нылпиоссылы но адӟем карымонэсь.
 Кузёен Арарат Рафиковичен тодматскыны ӧз кылды, вуз дуре кошкемын вал. Андрейшуръёс верамъя, лякыт сямо но ӟеч малпанъёсын улӥсь адямиез татын мурт уг каро, асьмелэн кадь потэ, шуо. Удмурт сямен вераськемез но, пе, со вала.
 Озьы ини – выжы калыкез гажад ке, ачид но гажамон луод.
 Лариса Гурьянова.
 Балезино ёрос.
 Туспуктэмез авторлэн.
   Ог-огзэс валаса но гажаса уло   Дизьминоысь Николай Петрович но Фаина Григорьевна Золотарёвъёслэн корказы Заводской урамын интыяськемын. Кузёлэн кыӵеез корказьысен ик тодмо, шуо. Золотарёвъёслэн йыг-йыг кузё луэмзы котькытын ик шӧдске: ӟезьыысен кутскыса, корка пушкозь. 
   55 ар ӵошен Феврале 55 ар тырмиз соослэн кузпалъяськемзы дырысен, но семьязы одӥг арлы вазьгес кылдӥз.
 Николай Петрович Глазов ёросысь Пӧжы гуртын вордскемын. Фаина Григорьевна Пӧжылэсь кык иськеме интыяськем Чебершур гуртысь. Дышетскизы соос пӧртэм школаосын. Нош шутэтскон нуналъёсы матысь гуртъёсысь егитъёс люкаськылӥзы Пӧжыысь клубе эктыны.
 Ог-огзылы егитъёс синмаськизы, ку 22 аресъем Николай почта ёзэтэн кивалтэ вал ни, нош Фаина соку леспромхозын тыршиз. Егит воргорон нылашез кемалась тодэ вал, семья кылдытыны дыр вуиз но, чебер, ужась, лякыт сямо нылашез бырйиз.
 Быдэс тол котькуд ӝыт келялляз со нылашез общежитияз.
 30-тӥ апреле Николай ӵыжы-выжыеныз вал кыткизы но кышно кураны мынӥзы. Сюан но ӧз лэсьтэ, кыкнаиз семьяос куанер улӥзы. Николайлэн дас вынъёсыз но сузэръёсыз вал, Фаиналэн атаез войнае быриз, муминыз ӵошен улӥзы. Ӝӧк сьӧрын пукизы но – со праздник луиз.
 Пизы вордскем бере, Николай Яр леспромхозлэн Северский лесопунктаз ужаны выжиз. Удысъя тодон-валанъёс ӧз окмылэ, механикая институтэ дышетскыны пыриз.  Ӝоген солы механиклэсь ужзэ оскизы, нош собере лесопунктэн кивалтӥсе юнматӥзы.  Со ужаз но дышетскиз, нош кышноез кладовщик луыса тыршиз, нылпиосты будэтӥз, хозяйствоен выриз. Солы юрттӥз Николайлэн папез, но ваньзэ учкыны-эскерыны ӧз кылды.
 Одӥг пол Петя дедзы гур эстӥз но ошмесэ ву понна мынӥз. Со дыре пичи внукъёсыз гур ӧсэз усьтӥллям. Тылпу потӥз. Дырыз дыръя ӵынэз бускельзы синйылтӥз но куинь пиналъёсты ӝуась коркась поттыса вуиз. Дедзы бертыку, корка ӝуа ни вал. Николай Петрович тылпу сярысь гуртаз бертэм бераз тодӥз ни, кышноез со куректонзы сярысь ӧз вера, сессизэ мед сётоз шуыса. 
 Собере Золотарёвъёс Дизьминое улыны выжизы. Николай Петрович ужаз Ярысь леспромхозын валтӥсь механикын. Палэнэ ӧз кыльылы общественной, профсоюзной, партийной ужлэсь. Фаина Григорьевна азьло столовоен, собере складэн кивалтӥз. 
  
 Оскизы бере - ужано 1983-тӥ арын Николай Петровичлы «Россия» колхозэз валтыны ӵектӥзы. Кышноез туж пумит вал, малы ке шуоно умой валалляз: сыӵе ужен карттэ гуртысь уд ни адӟылы. Аслаз воргоронлэн но мылкыдыз ӧй вал. Но оскизы бере, кутскиз. Ӝоген валаса кивалтэмез сярысь ваньмыз верасько ни вал. Колхозлэн но отын ужасьёслэн улонзы нуналмысь умойгес но умойгес луылӥз. Тросэз выль корка пуктӥзы. Кышноез магазинэн кивалтӥз, отысен ик пенсие кошкиз.
 Николай Петровичлы уж ӵектыса ӵем вазиськылӥзы: я Глазовысь, я  Ярысь. Укмыстонэтӥ аръёсы, пенсие потон азяз, ёрос кенешлэн председателез вал.   
 Золотарёвъёс данъясько пиналъёсынызы. Ваньзы соос уло Яр ёросын. Галина нылзы Ярысь больницаын терапевт луыса ужа, Владимир но Марина нюлэс хозяйствоя техникумез быдтӥзы, но одӥгез ужа чугун сюрес вылын, мукетыз – вуз карон удысын. Шумпотто вить внукъёссы, куинь правнукъёссы.
 - Сомында ар ми ӵошен, осконо кадь но ӧвӧл, - шуо юбиляръёс. – Куаретонъёс но вал, кызьы сотэк, но котьку ог-огмылы юрттылӥмы. Нылпиосты ужаны, мумы-айызэс яратыны, калыкез гажаны дышетылӥмы. Оло, соин ик тупаса улӥськомы. Ӵош вордскем нуналъёсмес пусйиськомы, бакча ужъёсты быдэстӥськомы. Скал вордыкумы, турын дасяллямы. Али парсь но курег вордӥськомы на, ӧжытак мушъёсмы вань.
 ӟечкыласькомы кузпалъёсты изумруд сюанэнызы. Трос аръёс ӵоже улэ на ог-огдэс шумпоттыса. Шудбур но тазалык тӥледлы!
 Любовь Куртеева.
 Яр ёрос.
 Туспуктэмез Ю. Шаляпинлэн. 
   Тулыс инкуазьлэн нылыз   Золотарёва – таӵе фамилия дасям улон та зарни адямилы. Та нимтулын со Глазовысь но Глазов ёросысь гинэ ӧвӧл, быдэс уйпал ёросъёсысь удмуртъёсты огазеяз, соосты кӧлэмлэсь сайкатӥз. Соос понна удмурт газет усьтӥз-кылдытӥз. 27 ар ӵоже со «Иднакар» газетмылэн азьворттӥсез вал. Али но, шутэтскыны кошкем бераз, улӟытэм ужез ӧз кысы, удмурт лыдӟисьёсты шумпоттэ, малпаськытэ, лӧпкытэ… Ӵапак туннэ Надежда Константиновна Золотарёва пусъе котырес юбилейзэ. 
   Надежда Золотарёва зэм но - Инмарен быръем мурт.
 - Муми монэ Паска нуналэ луд вылын ваем, больницае мыныса вуымтэ, - пальпотэ Надежда Константиновна.
 Бадӟым ужлы дасяса сямен, сое Инмар улон сюрес кузя валтӥз, умойзэ но кулэзэ адӟыны-шӧдыны юрттӥз, секыт адӟонлэсь утиз. Шуг-секытъёс вал - кызьы уз луэ! Но соос та кышномуртэз кыдатӥзы гинэ – ваньзэ ортчиз, чидаз, вормиз.  
 Дано удмурт кылбурчи Флор Васильев ас кылбураз шуэ:
 Нылкышно ке тон азьын, чебергес луэм потэ, 
 Нылкышно ке тон урдсын, ӝужытгес адскем потэ. 
 Надежда Константиновналэн улонтӥз вӧзаз вамышто ачиз кадь ик йӧноесь но чебересь воргоронъёс: картэз Валерий Леонидович, кык пиосыз - Владимир но Константин. Умой кузпал, яратӥсь анай, табере сюлмо песянай но ини – Надежда Константиновна котькытчы вутске, мар борды уг кутскы – ваньмыз удалтэ, пӧрме. Пыжос ке пыже, будос ке мерттэ – буй-буй ӝутске-будэ. Кырӟаны но, керскыны но, куно карыны но – юри дышетскемын кожалод!
 Ми, редакциын ужасьёс понна, со кивалтӥсь гинэ ӧй вал, валась, визь-кенеш но кулэлыко дэмлан сётыны быгатӥсь эш луиз. Трос аръёс ӵоже кивалтӥсьын ужаса, валаса радъяз газет поттон ужез но коллективлэсь улонзэ. Егитъёслы со котьма ласянь адӟем карымон вал. Семья кусыпъёсты но, сад-бакча возёнэз но, дӥськут ласянь гинэ но со вылысь дышетскылӥм, соин кенешылӥм. 
 - Кинлы огреч кулэ, уг ни валаськы – мар кароно! – кабинетамы пырыкуз ик, шуэ ни Надежда Константиновнамы.
 - Мелэ-ай, «Королевской» варенняме шӧмъялэ, толон пӧзьтӥ! – паймытъя вал милемды котькуд аре.    
 Таӵе дыръёсы со будто кивалтӥсь  но ӧй вал. Но газетлэсь данзэ котьку но котькытын быгатыса утиз.
 Шумпотӥськом, Н. К. Золотарёвалэн ужамез дунъятэк кельтэмын ӧвӧл: Удмурт Элькунлэн Кун Кенешезлэн но Правительствоезлэн Данъян грамотаосынызы пусъемын, нош 1995-тӥ арын «Удмуртиысь культура удысысь дано ужась» нимын данъямын.
 Сюлмысьтымы ӟечкыласьком Тӥледды, Надежда Константиновна, та дырпусэныды! Сӥзиськомы ваньзэ-ваньзэ умойзэ, ненегзэ, лякытсэ, сайкытсэ но шумпоттӥсьсэ гинэ. 
 «Иднакар» газетын ужасьёс.  
   Котькуд семьяын, котькуд сюлэмын   Туэ толалтэ «Мынам Удмуртие» телерадиокомпания выль карӟанлы конкурс ялӥз. Глазов ёросысь та ужрадэ пыриськисьёс туж данъяськымон асьсэды возьматӥзы – вормисьёс радэ потӥзы. 5-тӥ оштолэзе Кун национальной театрлэн сцена вылаз быръён пыр ортчем кырӟанъёсын бадӟым концерт радъяськиз. Азьланяз соосты кылзыны быгатомы «Мынам Удмуртие» радиолэн тулкымъёсаз. Кыӵе мылкыд кельтӥз вожвылъяськон, шуг-а конкурсной кырӟан дасян уж, вераськиськомы Удмурт Ключиысь культурая юртлэн кивалтӥсеныз но «Вормон нунал» кырӟанэныз кыкетӥ интые потэм Александр Леонтьевен. 
   - Кытысь тодӥды конкурс сярысь?
 - Мон веть пыр удмурт радиоез кылзӥсько, отысь ик тодӥ. Матэктэ Вормон нуналлэн 70 ар тырмон юбилеез, нош война сярысь удмурт кырӟанъёс туж ӧжыт. Тӥни сое лыдэ басьтыса, тодмо артистмы Геннадий Корепанов но «Мынам Удмуртие» ГТРК выль проект дасяллям – Атыкай музъеммес утисез, ож вакытэ тыршем калыкез данъясь кырӟанлы конкурс. Аслым пыриськон сярысь кема малпай. Культура юртэн кивалтӥсьёслэн кенешазы ужъя эшъёсылы но ивортӥ конкурс сярысь, соку тӥни вераны шедьтӥ, ачим одно ик пырисько шуыса. Кытчы кариськод на – кылэз быдэстоно. Собере ужрад сярысь гуртысьтымы «Гыдыке» ансамбле ветлӥсьёслы верай на, тодӥсько вал, одӥгез кырӟасьмы – Алевтина Валериевна Главатских - кылбуръёс но гожъя шуыса. Та ансамбльмы сярысь нимысьтыз верам потэ. Калыкын вордскем кырӟанъёсын, самодеятельной авторъёслэн ужъёсынызы репертуарзэс узырмыто, озьы кырӟанъёслы бырыны уг сёто, калыке вӧлмыто. 
 Уж кутскиз. Аслам кырӟанэ дась вал ни, куке Алевтина Валериевна кылбурзэ возьматыны ваиз. Туж кельшиз со мыным. Аслаз ик пиез гур утчаз-пӧрмытӥз. Валера Главатских гуртамы ик улэ, «Коммунар» СПК-ын тырше. Ӵапак таослэн кырӟанзы сокем сюлэмам пыриз, малпай: я, пӧй, аслэсьтымзэ кызьы ке дунъялозы-дунъялозы ни, нош таиз кырӟан одно ик вылӥ дунъет басьтыны кулэ. Эшшо аслым шуи на: озьы со ӧвӧл ке луоно, тон, Леонтьев эш, номыре уд валаськы крезьгуро дуннеын.
 - Кызьы вордӥське конкурслы кырӟан?
 - Соку ик пусъём: сыӵе кырӟан – со быдэс командалэн ужез. Конкурсэ келян понна уга солы фонограмма дасяно, таиныз юрттэ Ярысь эшмы Руслан Дюкин. Бадӟым тау солы, ас ужзэ котьку но ӟеч-ӟеч быдэстэ. Тямыс час ортчыса, кык кырӟанлы фонограмма дась ни вал. Собере, кырӟанэз кылзыны мед луоз шуыса, «плюсовка» лэсьтоно. Таиныз юрттыны вазиськимы Егор Носковлы. Кырӟанъёсмес чеберъяз, кулэезъя тупатъяз. Тӥни соку гинэ – со вал ни 14 южтолэзь - нош конкурсэ кырӟанъёсты келяны луэ вал 15 числоозь, ужъёсмы Иже кошкизы.
 Но ижъёслэсь азьло та кырӟанъёсмес бускель Юкаменск ёросысь Малый Венижысь гурт калык дунъяз, шуыны луэ. Отчы концертэн ветлӥмы, конкурсэ келяно кырӟанъёсмылэн  ӵапак соос нырысь кылзӥсьёсыз вал. Туж чабизы, озьы осконмы эшшо юнмаз. Сюлмысьтымы тау кариськомы венижъёслы –шуныт пумитамзылы, валамзылы.   
 - Бадӟым вожвылъяськонэ пыриськемед таиз кыкетӥзэ ни. Кыӵе мылкыд валтэ сыӵе ужрадъёсы?
 - Нырысетӥез вамыше луиз «Элькуновидение» пыриськеме, устоосыз радэ шедеме мылкыдэз бурдъяз, конешно. Но веть вожвылъяськон – со огшоры концерт ӧвӧл ук, сюлмаськонэз-куалекъянэз йӧтэ. Жюриын ужазы туж тодӥсь-валась муртъёс, кивалтӥсьсы – лулчеберет удысысь нимо-дано адями В. Я. Митрорфанов. Оглом конкурсын 35 кырӟан вожвылъяськиз, быръён пыр 24-ез ортчиз. Пусъеме потэ: ми сяна, Глазов ёросысь та ужрадэ ӧтемын вал Кочишево культура юртысь дуэт – Вера Корепанова но Антонида Жвакина быдэстӥзы «Витьылӥм бертэмзэ войнаысь» кырӟанэз. Кылъёссэ гожтэм ачиз Вера, нош гурзэ дасяз гуртозы В. А. Гусев. Озьы тӥни Глазов ёрос туж дано адӟиськиз. Сое пусйиз В. Я. Митрофанов но. Тау карем потэ ёросысь культура удысэн кивалтӥсезлы Светлана Коротаевалы, транспорт пумысен юрттэмез понна, собере со ачиз но милемын ӵош ветлӥз, юн «болеть» кариз.
 Вератэк уд кельты созэ но: милемын, самодеятельной авторъёсын ӵош, конкурсэ пыриськизы профессиональной артистъёс, ваньмес одӥг куронъёсъя дунъязы. Мон берлоосыз пӧлынгес кырӟай, мукетъёссэ но ӵошатыны-дунъяны быгатӥ. Ас поннам висъяй вал Играысь Елизавета Леконцеваез, Валера Главатских одно ик вормисьёс радэ шедёз шуыса малпай. Нош ачим тазьы малпай: вань сюлмысьтым, пӧй, кырӟало, маке луоз - луоз.
 Ваньзэ верано ке, вормон мылкыдмы, гуртысьтымы Иже потыку ик, пушкамы ӝужа ни вал, шуыны луоз. Солы сыӵе учыр лӧпкытӥз: машинаямы пуксим гинэ, Валера адӟем кенере ошкем коӵышез. Кыкнамы ик потӥм, куанерез мозмытӥм, нош асьмелы сыӵе шӧдон лыктӥз: та пус - ӟечлы. Озьы ик луиз – кыкнамы вормонэн бертӥм. Валералы 3-тӥ инты сётӥзы, ачим 2-тӥ интыез игра нылын люкимы, нош 1-тӥе потӥз «Шулдыр ӝыт» ансамбль, кудӥз быдэстӥз Любовь Тихоновалэн кылбурезлы Евгения Копысоваен гожтэм гурезъя кырӟанэз. Ваньмылы уксё премия сётӥзы. Ми, кыкетӥосыз, быдэн 10 сюрс басьтӥмы. Валералы синмаськемзэс веразы учкисьёс но, со понна солы 10 сюрс сётӥзы на.
 - Конкурслэн валтӥсь малпанэз меӵак герӟаськемын Быдӟым ожен. Та вакыт пытьы кельтӥз котькуд семьяе - котькудӥзлэн аслаз историез. 
 - Озьы. Мынам сюлэмам куинь пересь дедушъёсы-ожгарчиос. Папаелэн бубиз войнаысь сӧсырмыса бертӥз, нош ӵужмамаелэн картэзлы гуртаз берытскыны кылдымтэ – быриз. Улытозяз со вералляз Яшаез сярысь, нош нылпи ваиз но будэтӥз мукет ожгарчилэсь. 45 аресказ ни вылэм, мынэсьтым мамаме вайыкуз. Со пиосмуртлэн семьяез но вылэм, но вакытэз сыӵе вал ук. Ӵем малпаллясько: ӵужмама нылпи ӧй ни ке вайысал, мон но та дунне вылэ ӧй вордскысал шуыса. Кырӟанме гожтыкум-а, сцена вылын кырӟакум-а – дедуше-бабуше сюлэмам.
 Лариса Гурьянова.
 Глазов ёрос.
 Туспуктэмез авторлэн.
   Визьмоесь, быгатӥсесь, креативноесь   Озьы дунъяз «Ученик года - 2015» конкурсэ пыриськисьёсты Глазов ёросысь дышетонъя управленилэн кивалтӥсез Татьяна Русских. Бадӟым классъёсын дышетскисьёс понна таӵе ужрад ёросын куинетӥзэ радъяськиз ни. Нырысетӥ этапаз быгатонлыкъёссэс 13 мурт эскериз, нош кыкетӥяз - куать кузя вожвылъяськизы. Шумпотымон, котькудӥзлэн аслаз юрттӥсьёсыз вал – ваньзы чырмытэсь, задоресь: эшсы понна сюлмысь висизы, озьы но тазьы мылкыдзэ ӝутъязы. 
   Нырысь ик пыриськисьёс асэнызы тодматӥзы. Туж тунсыко вал егитъёсты кылзыны-учкыны. Мар гинэ уг быгато вылэм: чебер вераськыны, гитараен шудыны, кырӟаны-эктыны. Синмаськымонлэсь но синмаськымонэсь вал ваньзы - Качкашур школаысь Светлана Варфаламеева, Дондыкарысь Гриша Резенов, Пониноысь Александр Хаймин но Александр Шабалин, Дзякиноысь Алёна Анисимова, Людмила Кутявина.
 Конкурслэн кыкетӥ люкетэз Быдӟым Вормон дырысен 70 ар тырмонлы сӥземын вал. Вить минут куспын котькудӥз командаеныз ӵош войнаысь геройёслы сӥзем сценкаез яке учырез возьматӥз. Сюлэмез бугыртӥсь чуръёс историез син улэ пуктӥзы.
 
 Куинетӥез задание – йырвизь сынан. Ваньмыз шуак юанъёслы веран ӧз ке но шедьтэ, мур тодон-валанъёссы адӟиськизы. Ӟечокъёс!
 Жюрилы зол пӧсяно луиз, умойёсыз пӧлысь умойёссэ бырйыны. Вормисен лыдъямын Григорий Резенов. «Ученик года – 2013» конкурсын но со озьы ик нырысь инты басьтӥз вал. Кыкетӥ но куинетӥ инты нокинлы но ӧз люке – юн шуг вал бырйыны, нош учкисьёслэсь приззэс сётӥзы Александр Шабалинлы, Пониноысь пинал юртын дышетскисьлы. Мукетъёсыз сӥлы каремын Таукаронъёсын но коньдон призъёсын. 
 Вылӥ дунъямзэ но синмаськемзэ нимысьтыз пусйиз Глазов ёросысь депутатъёслэн кенешсылэн депутатэз Маргарита Васильевна Кытманова - котькудӥзлы конкурсэ пыриськисьлы нимысьтыз тау кариз но ческыт кузьым сётъяз. 
 
 Вожвылъяськон вискын учкисьёсты шулдыртӥзы Октябрьскийысь нылпи ансамбль, Качкашурысь «Юный модельер» студиысь нылъёс но Дондыкар школаысь 4-тӥ классын дышетскись Дима Бегишев.
 Паймытӥз пияш сокем артист кадь луэменыз. Куараез но, выросъёсыз но, сцена вылын ассэ возьыны быгатэмез но  туж мусо вал. Токма шорысь зал сокем ӧз чабы. Музыкаен дышетӥсез Надежда Павловна Ельцова Димаен 1-тӥ классысен ик ужа. Пияш мылысь-кыдысь ветлэ «Лейся, песня» кружоке. Туж яратэ патриотической мадьёсты быдэстыны. Таяз радэ – «Прадедушка» но «Кулэ ӧвӧл автомат» кырӟанъёсты мадиз. Солэн семьяез но туж музыкальной – мумиз, песянаез-песятаез весь калык пӧлын, сцена вылын. Дима ӵем пыриське ёрос конкурсъёсы. Кылем арын «Мужское братство» вожвылъяськонын со нимысьтыз пусъемын вал. Школаысь одӥг ужрад но сотэк уг ортчы. Тани кылем арняе гинэ Дондыкар школа люкалляз ёросысь школьной столовойёсын ужасьёсты, конкурсэ люкаськемъёсты нош шулдыртӥз Дима.
 Галина Богданова.
 Глазов ёрос.
   Бадӟым удмурт диктант ортчиз Глазовын   Ньылетӥзэ арзэ ни шаерамы ортче бадӟым удмурт диктант. Котькуд ар та акцие пыриськись адямиос тросгес но тросгес луо. 2012-тӥ арын  - 74 адями вал, 2013-тӥ арын – 300 котыр, кылем арын – 700-лэсь уно.  Нош глазовъёс туэ нырысьсэ удмурт кылъя тодон-валанъёссэс тодазы ваизы. Пединститутысь тодосчиосын радъям ужрадэ пыриськиз 49 адями. 
   Соос пӧлын Удмурт Ключиысь но Верх-Парзиысь нылпиос но дышетӥсьёссы, пединститутысь студентъёс но преподавательёс, предприятиосын ужасьёс но пенсионеръёс. Тодмоосмы пӧлысь «Удмурт кенеш» огазеяськонлэн азьветлӥсез Инесса Рябова, шаертодосчи Альбина Баженова, библиотекарь Ольга Шиляева. 
 Тросэз школаез йылпумъям бере, диктант ӧз ни гожъяллялэ. Инесса Анатольевна 1977-тӥ арын школаез быдэстэм, Ольга Юрьевна 1983-тӥ арын. Сюлмаськонлы вань инты.
 Но тани шуккиз 12 час. Аудиториын шыпыт. Ольга Петровна Никифорова, пединститутысь тодосчи кутскиз:
 - Туэ нырысьсэ шуд усиз Глазкарлы но бадӟым диктант гожтыны. Текстэз Георгий Грязевлэн, 200 кылыз. Лыдӟоз филологи наукаосъя кандидат, доцент Надежда Люкина.
 - Нырысь лыдӟо быдэс текстэз, собере предложениосъя. Азьло кылзэ предложениез пумозяз, кыкетӥзэ лыдӟыкум, гожтэ. Берло эшшо быдэс текстэз лыдӟо на, - валэктэ Надежа Михайловна.
 Текст сӥземын вал Совето Союзысь Геройлы Валерий Попковлы. Час ортчыса, уж быдэстэмын.
 Кыӵе малпанъёс кельтӥз ужрад? Кык пияшъёс, Глеб Бочкарёв но Евгений Веретенников, физико-математической лицейысь дышетскисьёс. Пинал дырысен вераськиллям ӟуч сямен гинэ, нош удмурт кылэз дышетыны кутскиллям ас мылкыдзыя. Женялэн атаезъя бабушез лымшор палась, пе, нош мумизъя - Балезино ёросысь. Семьяязы вордскем кылынызы верасько. Женя но соослэсь дышетске ни.
 Глеблэн одӥгез бабушез удмурт.
 - Мон Ижкарысь басьтӥ удмурт кылэз дышетонъя книга. Котькуд шутэтскон нуналэ турскисько выль кылъёсты, веранъёсты дышетыны.
 Пияшъёс шуо, тросгес саклык висъяно удмурт кыллы, мед со ӵемгес чузъяськоз асьме пӧлын.
 - Одноклассникъёсты мар шуо?
 - Соос милемлы дурбасьто.
 Кылем арын Женя но Глеб юри Ижкаре ветлӥллям бадӟым удмурт диктант гожтыны, шумпото, туэ карамы сыӵе луонлык кылдӥз шуыса.
 - Текстэз туж кельшиз, - шуо эшъёс, - шаермес гажан мылкыд пыӵатэ.
 Умой мылкыд басьтӥз Ниж. Убытьысь лыктэм 67 аресъем Нина Яковлевна Тугбаева но. Ужам со вузкарись но, товаровед но луыса. Пенсие потэм УЗСМ-ысен. Шуэ, кылъёсыз секытэсь ӧвӧл, но препинаниосъя знакъёс вунэтэмын ни.
 Дырзэ быдтэм пумысен ӧз жаля АТП-ысь бухгалтер Татьяна Загребина но.
 - Ачим мон Агрызысь. Глазовын 1986-тӥ арысен улӥсько. Диктант сярысь тодыса, асме эскереме потӥз, кызьы мон удмурт кылэз тодӥсько.
 Ӵош ужась эше Елена Пономарёва бадӟым тау шуэмзэ вера Георгий Грязевлы сыӵе умой текстэз понна. Табере чидатэк витиськомы йылпумъянъёсты. Средае тодмо луоз ни, кин 49 адями пӧлысь тужгес но грамотной вылэм.  
 Альбина Бушмакина.
 Глазов кар.
 Туспуктэмез авторлэн.
   Кытчы мыноно дышетскыны?   Ӝоген быроз дышетскон ар. 9-тӥ но 11-тӥ классъёсын дышетскисьёс понна со туж бадӟым сюлмаськон вакыт. Азьло монэ но школае ӧтьылылӥзы. Дышетӥсь Тамара Ивановна Коротаева выпускной классаз сыӵе пумиськон радъяз вал. Дышетскисьёс туж сак кылзӥськизы. Агрономлэн ужез сярысь соос тыро-пыдо уг тодо на вал. Нош куке верай, гусеничной тракторен, «Беларусен», комбайнэн, автомашинаен, мотоциклэн ветлыны правое вань шуыса, соос эшшо но паймизы на. Кӧня техника эштосын вань (азьло трос вал), ваньзэ тодӥськод- валаськод, кызьы со ужа но малы кулэ. Агрономе дышетскыку, сое ваньзэ ортчиське, дышетӥське, азьланяз улонын но ужын со туж яра, кулэ луэ. 
   Кызьы шуо, «Ремесло не коромысло, плечи не нарежет». Вань на сыӵе но предмет: «Защита растений от вредителей и болезней», мыным со юн яралляз. Та предмет дышетэ пӧртэм амалъёслы. Соосты чакласа ужад ке, вань будосъёсысь вылӥ урожай басьтыны луоно.
 Сарапулысь совхоз-техникумын дышетскыкумы, эштосэ производственной практикае ветлоно луылӥм. Ми, уйпалан улӥсь студентъёс, нырысьсэ тодӥм-адӟим, кызьы луд вылэ сеялкаен огреч кидыс кизё, нош помидор бусыын ик гордэктэ шуыса. Паймимы тани малы но: быдэс луд вылэ мерттэмын улмопуос но мукет емышо писпуос. Ми палъёсысь со аръёсы сыӵезэ уд адӟы вал.
 Практикаын дыръямы, урылӥм, гудылӥм, емыш октылӥм. Куд-ог дыръя доярказы но ӧз луылы ке, скал кыскыны но келяллязы. Уждун но сётылӥзы, стипендия но мынылӥз. Яблок октыны мынылӥм ке, дышетӥсьмы бӧрсямы чеснок басьтыны косылӥз. Чырс яблок сиыса, пиньёсмы долкаллязы ке, чеснок сиыса со ортчылӥз. Октыку-калтыку, сиемлэсь ӧз возьылэ, гуртэ нуыны но ӧжытак лэзьылӥзы. Бен со студентъёслы туж умой вал.
 Гурт  удысъя академие дышетскыны мынӥсьёс луо ке, мон туж шумпотӥсько. Ачим но совхоз-техникумез йылпумъяме бере, дышетсконме Пермьысь гурт удысъя академиын азинтӥ на.
 Гуртъёсын-колхозъёсын али секыт югдур кылдэмын. Отын ужась специалистъёс пересьмо, пенсие кошко, нош соосты воштыны нокинэн. Соин ик егитъёсты тодматоно, тунсыкъяськытоно гуртын кулэ профессиосын, мед дышетскозы, мед ужалозы. Агрономын ужамлэсь азьвыл, мон но учётчик, бригадир луыса ужай. Котькудӥз уж ачиз дышетэ, мар ке но выльзэ сётэ. Бӧрысь улонын ваньмыз со туж яра.
 Вераме потэ на эшшо одӥг пумиськонэ сярысь. Медакадемиын дышетскись, гуртын улӥсь студенткалэсь юасько: быдтэм берад вордскем палъёсад лыктод-а, пӧй, ужаны? Ой, уг, шуэ. Малы шуыса юамелы, нылаш мар вераны шугъяськиз. Конешно, адями утча, кытын ӟечгес. Но ӧвӧл вунэтоно вылэм тӥни мар сярысь но: солэсь мумызэ-атайзэ, пересьёссэ кин ке но эмъяз ук. Кызьы шуо: «Долг платежом красен».
 16-тӥ оштолэзе Владимир Путин меӵак эфир пыр калыклэн юанъёсызлы валэктонъёс сётъяз.
 Нижний Тагилысь егит ужбергатӥсь тани ма пумысен мылкыдзэ усьтӥз: школаез быдэстэмъёс, куддыр нош вузъёсты йылпумъямъёс но, уг тодо-уг валало, кыӵе удысын ужамзы потэ? Берло аръёсы, шуэ со, егитъёсын профориентацияя уж рос-прос уг нуиськы.
 Зэм но, азьвыл выпускникъёс понна профориентацияя уж умой радъямын вал. Школаез быдтэмъёслы тракторен ветлыны право но сётъяллязы, нылъёсты скал кыскыны, вуриськыны, пӧраны дышетылӥзы. Гуртын ужан понна со дышетскемзы тырмымон луылӥз ини. Кӧняез соос пӧлысь азьмынӥсьёс радын ветлӥзы, адӟем карымон тыршизы!
 Глазов ёросысь Кочишево гуртлэн историяз таӵе но учыр вал: 1978-тӥ арысь выпускникъёс, 23 пӧлысь дас куатез, эштосазы ужаны кариськизы. Озьы ик ужасалзы вылды, но 90-тӥ аръёсы луэм воштӥськонъёс вань малпанъёссэс тӥязы. Эштос быриз, гуртоос асьсэлы уж городысь утчано луизы. Ваньмыз пӧлысь огез гинэ – Людмила Леонидовна Корепанова – ветврач луыса, али но тырше на быръем удысаз.
 Кочишевоысь музейын та выпусклэн туспуктэмез али ке но утьыса возиське. 
 Любовь Третьякова. 
 Глазов ёрос.
 Туспуктэм редакцилэн архивысьтыз.
   Вожвылъясько визьмоосыз   Кылем пятницае Глазовысь Эшъяськон юртын ортчиз элькунысьтымы егитъёслэн «Интеллектуальное пятиборье» шудонзылэн зональной турез. Ужрадэз ортчыто егитъёслэн «Вместе» огазеяськонзы, Йӧскалык политикая министерство но Калыкъёслэн Эшъяськон юртсы. 
   Глазов, Яр, Юкаменск, Балезино, Красногорск, Кез, Дебес ёросъёсысь но Глаз карысь визьмо, мыло-кыдо, трос тодӥсь-валась егитъёс визьзэс сыназы.
 Люкаськемъёсты умой ужрадэн ӟечкылазы Калыкъёслэн Эшъяськон юртсылэн ӧнерчиосыз. Крезьгуръёс-эктонъёс кузьмазы армян нылаш, азербайджан пияш, бигер воргорон.
 Но тани ваньмыз командаос дасесь. Шудон амалъёсты валэктэм бере ялэмын нырысетӥ вожвылъяськон – кылъёсты тодонъя викторина.
 Сцена вылысь экранын возьмато фильмъёсысь, мультфильмъёсысь чуръёсты (ваньмыз 25), кытын геройёсыз пӧртэм кылъёсын верасько. Шудӥсьёслы тодоно, кыӵе кыл чузъяськиз. Озьы Матроскин эш бигер сямен вераськиз, Алла Пугачевалэсь «Миллион алых роз» кырӟанзэ япон кылын мадизы, «Морозко» выжыкылысь Дед Мороз немец кылэз дышетэм. Кызь вить кыл пӧлы сюриллям аспӧртэмлыкоосыз: эсперанто, суахили, эльфийской, латынь. Мын но тод. Командаослы тросэз пӧлысь капчигес бырйыны мед луоз шуыса, юрттэт сётэмын – бумага вылэ 40 кыл гожтэмын вал.
 Тунсыко ортчиз кыкетӥез вожвылъяськон но. Нош ик проектор вылын возьматӥсько буква но суредъёс. Соос вылэ пыкиськыса, тодоно ӵектэм буквалы кутскись кылэз. Ваньзэ огазеяло калык сямъёс, эшлыко улон. Шуом, «Б» буквалы тодоно вал «бесерман» кылэз, «Д»-лы – дружба, «Б»-лы – батыр, «М»-лы – министр. Озьы быдэс ӟуч алфавит кутэмын. 
 Собере ужрадэз нуисьёс командаослы ньыль пумо юанъёс сётъязы: Поволжьеысь  улосъёсъя, фамилиосъя, Удмуртиысь ёросъёсъя, славян калыклэсь ӵыжы-выжыоссэс тодонъя.
 Юанъёс куддыръя могӟы- тылӥзы ке но, кышкытэз ӧвӧл, уго ужрадлэн одӥгез валтӥсь малпанэз – люкаськемъёслэсь йырвизьзэс муромытон. Озьы, одӥгезлэн ёросмылэн нимыз но Пушкинлэн яратоно ресторанэз одӥг кадесь вылэм. Ваньмыз паймыса тодӥзы, со Яр шуыса.
 Нош кыӵе гурт революциозь Святогорье ним нуллӥз? Шонер – Красногорск. Удмуртиысь тужгес но бадӟымез райцентр, кудзэ каръёс пӧлы пыртыны луысал ни, нимаське Игра.
 Оглом вераса, трос пӧртэм тунсыко ужъёс ӵектэмын вал егитъёслы.
 Тужгес но мур тодон-валанъёссэс возьматӥзы Глазовысь егитъёс, соослэн «Мудрый атом» командазы нырысетӥ интые потӥз.  Кыкетӥ интыын - Яр ёросысь «Фактор 25», куинетӥ интыын Кез ёросысь «Кезские мечтатели» команда.
 Соос шудонлэн финалаз пыриськозы. Ортчоз со 15-тӥ апреле Ижкарысь Калыкъёслэн Эшъяськон юртазы.
 Альбина Бушмакина.
 Туспуктэмез авторлэн.
   Паска матэктэ - кизён вакыт вуэ   Шаерысьтымы гурт возёсъёс но муниципалитетъёс куспын тулыс бусы ужъёслы дасяськонъя конкурс ортче. Бусыослэн но возёс техникалэн дасьлыксы, минерал ватсэтъёсъя лыдпусъёс, кидыслэн ӟечлыкез – ваньмыз со сётэ бадӟым оскон, таяз аре трос ю тысь люканлы умой югдур кылдэ шуыса. Со сярысь пусйиз удыслэн кивалтӥсез Александр Прохоров. Кызьы мынэ кизён вакытлы дасяськон Глазов ёросын, вераськиськомы ёросысь валтӥсь агрономен Римма Николаевна Дзюинаен. 
   - Ёросын азьланьтӥське техникаез бусы ужъёслы дасянъя месячник. Та арня ӵоже ини нимысьтыз комиссия вуылоз гурт возёсъёсы, тракторъёслэсь но кизён техникалэсь дасьлыксэс эскероз. 15-тӥ оштолэзь бере йылпумъянъёс лэсьтэмын луозы. Котькуд ар сямен ик, ӟеч тыршемъёсызлы вормон интыос но уксёен премиос сётӥськозы. 
 - Тулыслы дасяськонэз возёсъёс сӥзьылысен ини мыто. Кын улэ гыронэз вуизы-а тырмыт быдэстыны?
 - Та ласянь ӟеч ужамзэс пусйысал: таяз учыре кадь трос ӧз дасяллялэ на вал. Со ини кизён вакытэз пайдалыко но ӟечлыко ортчытонлы бадӟым мылкыд сётэ. Кын улэ гыронлэн пайдаез веть туж шӧдскымон. Та ужын котьку но висъясько «Коммунар», «Чура», «Луч», «Октябрьский» эштослэн тужгес но трос кизёно муосыз, но зябь дасяны юн сюлмаськизы – быдэсак гыремын.
 - Нош кызьы толэз потӥзы пудо вордӥсьёс? Пудо сиёнзы тырмиз-а?
 - Йыг-йыг толйизы «Чура», «Октябрьский», «Коммунар», «Парзинский» возёсъёсын. Кылемъёсыз ог-огзылэсь басьтылоно луылӥзы. Пудо сиён базаез чаклан бордын тыро-пыдо ужано, ваньзэ лыдъяно-эскероно. Одно ик кулэ тысё но, пуртэсо но культураосты уже кутыны: зерносенаж сяна, медло рапсэз но, викаез но, суданкаез но. Озьы гинэ пудо сиёнлэн бадӟым пайдаез луоно. Берло дыре гурт возёсъёс пудо сиён дасянын выль амал кутыны кутскизы – «в рукав» нимаське. Солэн трос умой палъёсыз, но дасян дырзэ туж чаклано: беромоно ке, ӟечлыкез но ӧжытгес луэ ни. Асьме ёросын та ужен турско «Октябрьскийын» но Кунаевлэн фермер хозяйствояз гинэ.
 - Бадӟым урожай трослы потэ музъеме минерал ватсэтъёс поттон бордысь, но тросэз эштосъёс ӧз шедьтылэ сыӵе луонлык. Римма Николаевна, туэ югдур воштӥськоз шуыса, вань-а ини чакланъёсты?
 - Удобрение басьтыны ваньмыз кадь сюлмасько: кивалтӥсьёс валазы ини кулэлыксэ. Асьме музъемъёсы минерал ватсэтъёс ӧд ке поны, мар туннэ басьтӥськомы, созэ но ум адӟе шуыса, пыр  тодазы уськытӥсько. Туннэ нуналлы ёросын оглом гектарлы быдэ 8,6 кило дасямын. Та лыдпусэз 30-озь вуттыны кулэ. Туннэлы чик но ӧвӧл на «Чиргино», «Заречный», «Родник» но «Кожильский» эштосъёсын, но, малпасько, басьтытэк огзы но уз кельтэ. Тани, шуом, чураос гектарлы быдэ 44 кило дасязы ини – арлы быдэ озьы ужало, куке 50-озь но вутто. Тодӥськомы, кыӵе урожай но басьто отын – элькун понна устоосыз радын ветло.
 Ӟеч урожай басьтон понна озьы ик бадӟым саклык висъяськомы кидыслэн будонлыкезлы (кондиционность). Ёросъя ке верано, та дырлы 80 процентэз кидыс вылӥ будонлыко. 100 процентэз ик кидыссы кондиционной - «Коммунарын», «Чураын», «Заречный» но «Коротай» эштосъёсын. Элькун конкурсын, йылпумъянъёс лэсьтыкузы, нырысь ик лыдэ басьто куинь валтӥсь лыдпусъёсты: кидыслэн будонлыкезъя, минерал ватсэтъёсъя но техникая. Озьы устоосыз пӧлы котькугес шеде «Чура», малпасько, со радэ султыны котыр ласянь луонлыкез вань «Коммунарлэн» но.
 - Гурт удысын тыршисьёслы кун ласянь юрттэт пумысен мар ке шумпотымонэз вань-а?
 - Туэ арысен возёсъёслы юрттэт чотын сётӥськыны кутскиз 5 процентъем капчиятэм кредит. Сое басьтыны мылкыдзы тросэзлэн вал, но пӧрмытӥзы «Пригородный», «Коммунар» но «Октябрьский» гинэ. Уксёзэс кутыны малпало выль техникалы.
 Уксёен нимаз юрттэт кун ласянь висъяське на будосбудэтонлы (растениеводство) шуыса. Документъёссы дасямын ини куать хозяйствоослэн: «Октябрьский», «Пригородный», «Чура», Коммунар», «Луч» но «Парзинский». Соос витё ни уксё берыктэмез - юрттэт дыраз кулэ ук. Тани-тани со вуыны кулэ. Жаляса верано, фермеръёслы та юрттэтэз басьтыны шуггес, нош чаклано вылэм соосты но. 
 - Римма Николаевна, гурт удысын ужан опытты юн бадӟым ини – кӧня тулысъёсын мертаны луэ! Соин валче, пӧртэм вакытъёсты, пӧртэм мылкыдъёсты шӧдоно-адӟоно луылӥз. Таиз тулыс кыӵе мылкыд сётэ?
 - Умой. Гурт хозяйствоосмылэн азинлыко ужанзылы оскон юнма. Кивалтӥсьёссы визьмоесь, сюлмоесь, ужазы выльзэ пыртыны мылкыдоесь. Шӧдӥське, вуонозэ чакласа ужало шуыса. Со туж шумпотымон. 
 Лариса Гурьянова.
   Ужам потэ   «Йӧл вань – мылкыдмы умой. Йӧл ичи дыръя веть юн курекъяськоно», - мылкыдзэ усьтэ Ольга Лекомцева, «Октябрьский» возёслэн Трубашурысь пудо вордон комплексысьтыз одӥгез азьмынӥсь доярка. 
   Ольга Лекомцевалэн пудо вордон удысын тыршемез 25 ар луиз ини. «Октябрьский» возёслэн та дыръёс ӵоже котькыӵе но вакытъёсыз вал, озьы ик вошъяськылӥзы ужасьёсызлэн но ужан мылкыдъёссы. Пудо вордӥсьёслэн али  тужгес но ӟеч дырзы: котькуд скаллэсь шор лыдын ог 6 сюрс кило котыр йӧл люкало. Пудо сиёнзы тырмыт: зерносенаж но, силос но вань, маке-маке ватсэтъёс но сёто на. Но бадӟым йӧл сиён бордысь гинэ уг поты, сое скал кыскись ачиз ӟеч тодэ:
 - Пудоез яратоно, уждэ сюлмысь лэсьтоно, соку гинэ пайдазэ шӧдод-адӟод, - шуэ Ольга Алексеевна.
 Кышномуртлэн ужамез трослы потэ оскымон картэз бордысь но. Ачиз ужын ке, гурт котыраз ваньмыз интыяз, радызъя. Сергей Васильевичез веранэз-косонэз ӧвӧл, ачиз тодэ-лэсьтэ. Куке озьы но луылэ: ас сменазэ ужа но, кыкетӥяз кылёно луэ на, уга ужасьёссы уг тырмо. Соку но тӥни кышномурт каньыл сюлмын уж котыраз берга.
 Трубашуръёс фермаын кык сменаен ужало - кемаласьгес ини та амал сяме пыӵам татын. 1-тӥ сменае потоно ке, ӵукна 3 часэ ик султоно луо. Тӥни кызьы гуртоос тыршо, ӝӧк выламы йӧлмы-вӧймы мед луоз шуыса!
 Аръёс юн ӝог ортчо, ӝоген пенсие потон дырыз но вуоз. Таиз пумысен таӵе малпанэн улэ:
 - Тазалык мед луоз вал, пенсие потыса но ужам потэ на ук.
 Скал кыскисьлэн ужез Ольгалы пинал дырысеныз тодмо: мумиз фермаын тыршиз. Но ассэ со адӟылӥз мукет удысын – бакча сиён, будос будэтонын. Та ужлы ик дышетскиз. 21 аресъем егит овощеводэз ысто «Октябрьский» совхозэ – со вакыт эштос ужаз ЧМЗ-лэн подсобной хозяйствоез чотын. Мар но ӧз будэтэ отын – вань бакча сиёнэз! Мыло-кыдо нылашлы ужез туж сюлэмызъя вал.
 Татысен со яратонзэ шедьтӥз. Сепычысь Сергей Лекомцев совхозын шоферын ужаз. Егит кузпалъёслы квартира сётӥзы, нылзы но пизы вордскизы. Со дырегес ик ужан интыез но воштӥськиз: улон егит кышномуртэ фермае вуттӥз – отчы, кытын кулэгес луиз.
  Аръёс ортчизы, нылпиоссы но будӥзы. Бубы юртысьтыз лобӟиз ни нылзы, али со Глазовын улэ. Нош пизы бордазы кылиз. Палэнысь ӟечгес улон утчано шуыса ноку ӧз поттылэ солы кузпалъёс. Лушкем шумпотылӥзы: юрттӥсьсы-вордӥсьсы луоз.
 Лариса Гурьянова.
 Глазов ёрос.
 Туспуктэмез авторлэн.
   Ӟеч куазь, тазалык но мылкыд   сӥзиз Глазов ёросысь гуртоослы Удмурт Элькунысь гурт удысъя но сиён-юон поттонъя министр Сергей Анатольевич Токарев. Кылем арняе «Глазов ёрос» муниципал кылдытэт 2014-тӥ арын ужамезлы йылпумъянъёс лэсьтӥз. Активлэн ужаз, министр сяна, пыриськизы солэн воштӥсьёсыз Евгений Шкарупа, Алексей Вихарев, Михаил Юдин. Ужрадэз нуиз «Глазов ёрос» МК-лэн тӧроез Владимир Терский.  Кызьы Глазов ёрос ужаз кылем арын, со сярысь тупен-тупен вераз администрацилэн тӧроез Илья Першин. Вань кивалтон удысъёс – депутатъёслэн ёрос кенешсы, интыысь аскивалтон ёзэтъёс, предприятиос, муниципал кылдытэтъёс, общественной огазеяськонъёс – ужало гуртоослэсь улонзэс капчиятон но умоятон понна. 
   Гурт удыс Ёрослэн улон-вылоназ тужгес бадӟым инты басьто гурт удысын тыршись хозяйствоос. Кылем арын предприятиосын 725 млн. манет тыр продукция поттэмын. 2013-тӥ арен ӵошатыса, со 22% тросгес. Сыӵе азинсконлы луонлык сётӥзы йӧл поттонэз 2168 тонналы будэтон но вузан дунэз 16-ысен 18,86 манетозь (килограммез понна) йылэтон.
 Быдэсак йӧл 33,5 сюрс тонна кыскемын, скаллы быдэ 5332 кг усе, элькунъя та лыдпус - 5100 килограмм. Йӧл будӥз тыро-пыдо сюдэмен но уллёлэсь ӟечлыксэ будэтэмен. Огез урод – кысконо скалъёслэн лыдзы 558 йырлы синӥз.
 Музъем ужасьёслэн но лыдпусъёссы будэмын. 2014-тӥ арын 19,9 сюрс тонна ю тысь октэмын, гектарысьтыз 14,4 центнер люкаськиз. Солэсь азьвыл арын, куазь кӧс улэмен, урожай 7,4 центнер гинэ вал. Ю-нянь но пуртэсо культураосты будэтонын кема аръёс ӵоже ини азьпалан мынэ «Чура» ООО. Трос люкаськиз ю тысь «Коммунарын» но – 3476 тонна.
 Ӟеч лыдпусъёсын валче, сюлэмшугъяськытӥсез но тырме. Кылсярысь, будӥзы кредитъёсъя тыронъёс, ар ӵоже со 40 млн. манетозь вуизы, переработчикъёслы но  тыронъёс ватсасько.
 Кун ласянь юрттэт но синӥз. Ёросысь предприятиос, фермер хозяйствоос пӧртэм бюджетъёсысь 70 млн. манет юрттэт басьтӥзы ке, 2013-тӥ арын сярысь со 46 миллионлы ичигес.
 Тужгес секыт югдур кадръёс ласянь. Уг тырмо 29 специалистъёс но 75 квалифицированной ужасьёс. Егитъёслэн музъем вылын тыршемзы уг поты пичи уждун сэрен но ужъёс секыт луэмен. 50 процентэз  машинаос-тракторъёс вужмемын.
 Инвестициос Ёросысь экономикае ватсаса коньдон понытэк азинскыны уг луы. 2014-тӥ арын инвестициослэн быдӟалазы вуиз 247 млн. манетозь. Талы луыса, хозяйствоосын басьтэмын 7 трактор, 2 комбайн, 20 прицепъёс.
 Туннэ саклык висъяське инвестициосты пыӵатонлы «Приоритеты развития Удмуртской Республики. План действий на 2015-2020 годы» проектэз эскерон ортчиз. Глазов ёросын чакламын 8 проектъёсты уже кутыны.
 
 Лэсьтӥськон Социальной удысын азьланьтӥське лэсьтӥськон, тупатъян, выльдон ужъёс. Тани Штанигуртын выль сад-ясли усьтӥськиз, Гулёково школалы но Удмурт Ключиысь нылпи садлы пристрой ӝутӥське. Рос-прос тупатъямын Качкашурын, Кожильын спортзалъёс, сыӵе ик ужъёс мыно Кочишевоын. Вань та ужъёслы 104 млн. манет быдтэмын. 2015-тӥ арын выльдӥськозы Октябрьской школалэн но Кочишевоысь школа-садлэн липетъёссы.
 Штанигуртын ву кошконни тупатэмын, Адамын но Люмын – ву гумыос. Озьы ик тупатъямын Ляпино-Коршуново сюрес вылысь выж, Тугбулатово но Кожиль гурт котырын чылкытатон ужъёс ортчытэмын.
 Чагыр эстӥськон  Ёросын азьланьтӥське гуртъёсы газ пыртон, 28-аз со вуиз ни. Ӝоген шумпотозы кочишевоос, Удмурт но Тат-Парзиосын улӥсьёс. Матысь дырлы чакламын таӵе ужъёс Пусошурын, Ураковоын но Отогуртын.
 Улон интыез умоятон Адямилэн ӟеч улэмез нырысь ик герӟаськемын улон интыезлэн кыӵе луэменыз. 2014-тӥ арын ёросын 6540 квадрат метр уже кутэмын. Региональной программалы луыса, Штанигуртын но Дзякиноын улӥсьёс -  60 мурт - куашкам коркаосысь выль квартираосы поттэмын.
 «Социальное развитие села» программая лэсьтӥськон вылысь куать муртлы 3,3 миллион тыр субсидия сётэмын. «Устойчивое развитие сельских территорий» программая Чураысь выль микрорайонын асфальт сюресъёс лэсьтэмын, ву гумыосты воштонъя ужъёс мыно.
 
 ЖКХ Коммунальной хозяйствоын ортчытэм ужъёслы 2,5 млн. манет кошкиз. Мар лэсьтэмын? Педоновоын но Слудкаын ву гумыос вошъямын, Слудкаын эшшо кык скважина копамын, Люмын ву сётон автомат амалэ выжытэмын. Ёросысь котельнойёсы 2 котёл басьтэмын, Адамын шуныт сётон гумыос тупатъямын.
 Та удысын, аръёсын кылдэм югдурез воштон вылысь, трос тыршоно луоз.
 Мукет юанъёс Илья Иванович Першин докладаз саклык висъяз на ёрос бюджетлы. Ыштонъёсты кулэсмытон вылысь оптимизация ортчытон сярысь кылпум поттӥз. Кылсярысь, культурая юртъёсты кулэстоно, нош ужасьёсты выжытоно «ЦРК» муниципал ужъюртэ. Дышетон удысын синэтоно классъёсты, 6 школаосты вить нунал ужанэ выжытоно, сад-яслиослэн ужазы но воштӥськонъёс пыртоно.
 Мукет юанъёс но шараямын вал. Басьтом уждунэз. Ёросъя, кылсярысь, со 15833 манет лыдъяське, 2013-тӥ арынлэсь 19 процентлы йылэмын. Тужгес но вылӥын ЖКХ-ын ужасьёслэн – 23268 манет, самой ичи басьто обрабатывающей промышленностьын – 13500 манет.
 Ужтэк кылемъёслэн лыдзы но будӥз. Учётэ султэмын 121 адями. Уже интыянъя центр ар ӵоже 232 муртлы уж ӵектӥз.
 Демографияя лыдпусъёс но уллань лэзисько. Глазов ёросын али 17134 адями улэ. Ар куспын лыдпус 470 муртлы ичиёмиз: 67-ез кулӥзы, 403-ез мукет интые улыны кошкизы.
  2015-тӥ ар секытэн сётӥськоз. Бюджетын коньдон тырмыт ӧвӧлэн, инфляциен но дунъёслэн будэменызы вань чакламзэ быдэстыны шуг луоз. Озьы ке но, гурт удысын лыдпусъёсты улӥе ӧвӧл лэзёно, тросгес инвестициосты кысконо, предпринимательёслэсь ужзэс азинтоно, бюджетэз тырмытоно но ыштонъёсты кулэстон бордын тыршоно.
 Дасяз Галина Богданова.
 Глазов ёрос. 
 Галина Аверкиева, гурт удысъя управлениен кивалтӥсь, кык юанлы саклык висъяз: тулыс бусы ужъёслы дасяськон но фермерско-крестьянской хозяйствоослэн ужамзы. Кыкетӥосызлы юрттон вылысь туннэ кык программаос вань - «Семейный фермер» но «Начинающий фермер». Ёросын та программае пыриськыны мылкыд карисьёс шедё. Управление сыӵеослы котыр ласянь юрттыны тырше.
 Елена Егорова, «Чура» ООО-лэн директорез, тодматӥз социальной удысэз азинтэменызы. 
 Трос лэсьтӥське адямиослэсь улонзэс умоятон понна. Егит ӧнерчиослы пуктӥськыны юртто, музъем висъяло, гуртсэс благоустроить каро. «Вань милям сюресъёс, чагыр эстӥськон…, но вумы ӧвӧл. Та пумысен юрттэт куриськом», - вазиськиз со гурт удысъя министерстволы.
 Алексей Колотов, ФКХ-ен кивалтӥсь вераз ас удысаз пумиськылӥсь шуг-секытъёс сярысь. 
 Картошка но будэтэм, парсьёсын но турскем, нош табере скал вордон вылэ выжем. Оске: ужъёсыз пайдаен берытскозы. Чакла уллёезлэсь лыдзэ 100 йырозь вуттыны, 8 муртлы ужан инты ӵектыны. «Юн курадӟоно техника ӧвӧлэн, рабъёс музэн ужано луиськом, но тазалык, мылкыд но оскон вань ке, шуг-секытъёсты вормыны луоно», - шуиз со.
 Люкаськемъёс видео- адӟытонъёс пыр тодматскизы «Верхбогатырка» муниципал кылдытэтлэн улэм-вылэменыз. Поселенилэн йырызлэн Надежда Вагиналэн верамезъя, туэ тросгес саклык висъялозы сюресъёслы.
  
  
   Вӧзад мед луозы оскымон эшъёсыд   Тылпуэн нюръяськисьёслэн ужзы тужгес кышкытлыкоосыз пӧлысь огез луэ. Котькуд учыр – со улон но кулон вискын ожмаськон.  Маин быроз лек гомась тылпуэн нюръяськон - азьласянь нокин уг тоды. Нош пожарнойёс со сярысь уг ик малпасько: соос мукетъёссэ тылын быремлэсь но улоннитэк кылемлэсь утьыны турско-сюлмасько.  Ас улондэ жалятэк, адямиосты тылпуысь поттылыны, ваньбурзэс, коркаоссэс утьыны, котькуд минутэ дась луыны гомась тыл пушкы пырыны - солы нимысьтыз нокытын уг дышето. Кышкасьтэм но чырмыт луон – со вань ке вань, ӧвӧл ке – нокытысь уз пыӵа ини. 
   Мукетъёсаз бадӟым гуртъёсын сямен ик, Красногорск ёросысь Архангельское гуртын но тылпу кысӥсьёслэн нимысьтыз постсы кылдытэмын. Отын ньыль мурт ужа: Валерьян Куклин, Юрий Перевощиков, Сергей Лесников но Александр Девятьяров. 
 Командалы оскемын кык муниципал кылдытэтъёс: Архангельской но Прохоровской. Кылем ар куспын куинь учырын бадӟым тылпу гомаз. Жаляса верано, тылпуын быремъёс но вал. Таӵе дыръёсы кыӵе секыт малпанъёс бергало йыразы тылпу кысӥсьёслэн, нокин уг кылы, уг тоды. Пожарнойёс кылын шудыны дышымтэесь. Ог-огзылы ке шат верало, мылкыдзэс усьто? Соин ик туж кулэ, вӧзад мед луозы оскымон но валась эшъёсыд.   
  
 Архангельскойысь тылпу кысӥсьёс сярысь озьы ик верало – зэмос команда. Котькудзылэн ик водитель луыса ужаны правооссы вань. Кызьы нош сотэк: тылпу потон дыръя руль сьӧры пуксьыны нимаз муртэз витьыса уд улы ук.
 Ваньмыз, мар кулэ, тыро-пыдо лэсьтэмын: машиназы чылкыт миськемын, вуэз тырмытэмын, баказ бензин кисьтэмын, тылпуэ пырон костюмъёс интыяз радэн-радэн тыремын. Шӧдӥське: татын умой валало, кыӵе дуно усе ӝегатскон.
 Юрий Сергеевич Перевощиков кылем арысен гинэ постын ужа. Но со дырозь колхозын ужалляз ке, одӥг тылпу но сотэк ӧз ортчылы кадь. Тылпу кысон машина но трос аръёс ӵоже солы оскемын вал. Кивалтӥсьёс тодылӥзы: Перевощиков – оскымон адями, солэн машинаез котьку потыны дась луоз. Соин ик, пожарнойёс радэ пырыса, ужез выль ӧз поты ини.
 Но воргорон ӵош ужась эшъёссэ ушъяны уг вунэты: сыӵе адямиосын секыт ужез но ужаны капчи, шуэ.     
  
 Нош ужзы таослэн зэм но секыт. Али котькуд дежурной пост азьын, тылпу кысӥсьёс азьын чурытэсь куронъёс пуктэмын. Арлыдъя чакламын-верамын, кӧня дыр куспын пожарной костюм дӥсяса вуттоно, кыӵе нормативъёс сётыны быгатоно. Со сяна, толэзьлы быдэ машинаен техобслуживание ортчоно.
 Огъя вераса, куронъёс, зэм но, туж чурытэсь, кылсярысь, 46 арес ке, 30 секундскын тыро-пыдо дӥсяськыса вуттоно. Но ваньмыз валало, со куронъёс инмысь басьтэмын ӧвӧл, соослэсь потэ, макем ӝог тылпуэ вуозы, макем ӝог юрттэт сётозы. Соин ик пумитъяськись нокин ӧвӧл: пуктэмын – лэсьтоно.  
 Елена Пономарева. 
 Красногорск ёрос.
 Туспуктэмез авторлэн.
   Ужпумъёс трос. Кун ласянь юрттэт кулэ   Кивалтэтлэсь (властьлэсь) пайдалыко ужамзэ котькудӥз адями дунъя, нырысь ик, аслыз матын но кулэ луись ужпумъёслэн радъяськемзыя: коркаосы чылкыт ву, шуныт но чагыр эстӥськон вуэмъя, сюресъёслэн ӟечлыксыя, уж шедьтонлы но улон интыез умоятонлы луонлыкъёсъя. Гуртъёсын улӥсьёс понна та ужпумъёсты сэрттӥсен-пертчисен но кулэезъя радъясен луо интыысь аскивалтонъя ёзэсъёс (органы местного самоуправления). 
   Бармашур поселение  - Яр ёросысь 10 муниципал кылдытэтъёс пӧлысь одӥгез. Шор гуртлэн – Бармашурлэн Яр каргуртэн (посёлок) виссы но ӧвӧл, сокем соос матысь интыяськемын. Ӧжыт палэнын сыло на Яр, Кычино, Яр Льнозавод, Дома 1124 км. нимо гуртъёс. Кыӵе-мар татысь калыклэн улэм-вылэмез, вань-а гурт администрацилэн луонлыкъёсыз улонзылэсь ӟечлыксэ ӝутыны – со сярысь вераськонмы тӧроен Александр Ушаковен.
 - Котькуд гуртын кадь лэчыт ужпумен сыло юон ву сётон но жуг-жагез поттон? Александр Леонидович, Тӥ кызьы ужаськоды соосты радъян бордын? 
 - Гурт поселенилэн тӧроезлэсь ужзэ мон кыкетӥ созывзэ ини быдэсъясько. Верам ужпумъёс мыным азьло но тодмо вал, но та уже кутскем берам, зэмзэ вераса, йырсиос ик пештырскылӥзы. Берло каллен-каллен дышиськиз, ужпумъёсты но быгатэммыя пыр сэрттыны-пертчыны турскиськом.
 Ву сётон гумыос куке но колхозлэн ваньбурез лыдъяськизы, табере со ӧвӧл ни, али со ваньбурез ёрос администрация ки улэ выжтон радъяське. Нош ву сётонэн, гумыосты лэсьтон-тупатъянэн выре «Штурман» огазеяськон. Юон ву ӧвӧлэн ум курадӟиське, но шугъяськонъёс кылдыло огазеяськонлэн быдэстэм ужъёсыз понна тыронъёсын.
 Жуг-жагез поттонэз ке верано, таиныз одӥг сюлмаськон гинэ: озьы но, тазьы но выриськом-турскиськом – пайдаез тыро-пыдо ӧвӧл. Ог  дыре мульдаос пуктылыса эскертӥмы: ваньмыз нуо, нош уксё тырисез туж ӧжыт. Та дыре солэн быдӟалаез сыӵе – адямилы быдэ 60-70 манет усе. Милям жуг-жагмы ӧвӧл, яке  сутӥськом, шуо тросэз. Кызьы бен туала арын жуг-жагед уз луы? Вань со ваньмызлэн. Берло дыре мукет амалъя ужаськомы ини: кин договор лэсьтӥз но дыраз уксё тыре, соослэсь гинэ жуг-жагзэс басьтыса нуо-потто на. Жуг-жаген ужась огазеяськонъёс ёросамы вань - таизлы ум ёрмиське.
 - Кызьы малпаськоды, жуг-жагез поттон понна ваньзэсты уксё тырытӥзы ке, югдур тупатскоз-а меда?
 - Солы гинэ оскон вань на. Витиськом выль законлэсь улонэ пыӵамзэ. Со ини вуоно арысен ужаны кутскоз: юнматэмын луоз огъя оператор, платёжкаос вуозы котькуд корка.Озьы радыз потоз ик, дыр, гурт калык но пумен-пумен дышоз тыронъёслы.
 - Гуртъёсысь сюресъёсты тупатъянлы коньдон шедьтӥськоды-а?
 - Тупатъяны ум быгатӥське, лэсьтон сярысь веранэз ик ӧвӧл. Дорожной фондысь туэ, кылем арын сярысь, кык поллы ичигес уксё вуиз – со кошке толалтэ сюресъёсты сузянлыгес. Югдур туж шугъяськытӥсь. Сюресъёсты тупатъян, автобуслы дугдонни  но мынӥсь-ветлӥсьёслы тротуаръёс лэсьтон – ваньзэ сое арысь аре пыртӥськомы бырйисьёслэн наказъёссы радэ, но ӟечез пала воштӥськонъёс уг адӟисько.
 Гуртъёсын сходъёс ортчытъяку, калыкен куке огкылэ вуимы вал: коньдон ог  люкетсэ фондысь кутомы, со борды калыклэсь октомы - сюрес вылэ кӧльы ворттомы. Уксё октон кутскиз но – уж отын ик дугдӥз. А веть югдурез ӧжыт тупатыны луысал. Табере вераськиськомы ини тротуар лэсьтон сярысь, тулыс тудву но дэри дыръя со коть юрттоз шуыса. Материал пумысен спонсоръёсты шедьтыны чакласьком – сотэк та ужез интыысьтыз ум вырӟытэ, лэся. Отӥяз ини гуртоосты но уже кыскомы. 
 - Сюлмаськытӥсь ужпумъёссы гурт поселениослэн ӧжыт ӧвӧл. Мае та дырлы тужгес шугъяськытӥсен пусйысалды?
 - Льнозавод гуртын ог 80 корка, соослы тыл сётон радъямын вал нимаз подстанцилэсь, кудӥзлэн тӥрлыкез но, езъёс но – ваньмыз вужмемын ини, бадӟым кышкытлык кылдыто. Та дырлы со кузётэк кылем маке, ми вазиськимы вал «Ярысь электросетилы», мед ки улаз басьтоз шуыса. Вужзэ тупатъятозь, выльзэ пуктомы, шуизы, но та уж али интыяз сылэ: ӝеганъёс корка кузёослэн юртъёссылы документъёс дасянэн герӟаськемын.
 - Александр Леонидович, оглом учконо ке, мар люкетэ интыысь аскивалтонъя ёзэсъёслы гурт улонэз тыро-пыдо радъяны, егитъёслы синмаськымон карыны?
 - Аскивалтонъя ёзэсъёслы трос пӧртэм ужъёс юнматэмын, нош соосты кулэезъя быдэстонлы уксё кулэ. Али кыӵе бюджетэн улӥськомы, соин номыр уд лэсьты. Таӵе югдур гуртъёслэсь азинсконзэс но пыке, гурт улонэз но ӟеч-ӟеч радъяны уг сёты. Кызьы егитъёсты гурт пала берыктод? Милям поселениея югдур сокем урод ӧвӧл: 141 семьяын 207 нылпи будэ. Но веть со Ярлы матын луэменымы гинэ озьы: асьме егитъёсмы палэнэ кошко, ми доры кыдёкысь гуртъёсысь лыкто. Ужан интыосмы ӧвӧл, азьло коть колхозмы вал. Егитъёслэн умой улэмзы потэ – со озьы ик луыны кулэ. Нош татын улӥсьёс понна коркаяд газ пыртон но – вормонтэм маке, дунъёс туж бадӟымесь.
 - Берло дыре кыӵе учыр шумпоттӥз гуртоосты?
 - Кылем аре Бармашурын усьтэмын вал выль модульной фап. Таӵе эмъяськонни ёросамы нырысьсэ лэсьтэмын. Фаптэк но кыльыны быгатысалмы, администрация но ачиз гурт калык ӧй ке чупырскысалзы: вакчи дыр куспын вань кулэ ужъёсты дасязы, озьы элькун программае шедимы. Выль эмъяськонни гурт калыклэсь мылкыдзэ ӝутӥз, азьланезлы оскон пыӵатӥз. Со туж шумпотымон.
 Лариса Гурьянова.
 Туспуктэмез авторлэн.
   Выль фапын ужа но ужа гинэ   Кылем арын шаерамы 25 выль фап усьтӥськиз. Одӥгез соос пӧлысь Яр ёросысь Бармашур гуртын. 
   
 Фельдшерлэн Ираида Трефиловалэн верамезъя, улӥсьёс фаплы юн кулэясько вал. Вужез медпункт 15 ар ӵоже нылпи садлэн кыкетӥ этажаз интыяськылӥз. Отын юн кезьыт луылӥз, шуныт ву ӧй вал, пересьёслы кыкетӥ этаже тубыны но секыт йӧтылӥз.
 Улӥсьёс кивалтӥсьёслы гожтэтъёсын вазиськылӥзы пункт усьтон пумысен. Калыклэсь куриськонъёссэ кылӥзы. Чебер, ӝикыт одӥг этажъем юрт сюрес дуре ик интыяськемын. Эмъяськыны Ярын улӥсьёс но лыктыло.
 Фапын ӟеч эмъюрттэт сётонъя луонлыкъёс кылдытэмын. Вань приёмной, калыкез учкон, процедураос ортчытон кабинетъёс.
 Мыло-кыдо ужа выль юртын Ираида Евгеньевна. Шуэ, татын сайкыт,  югыт, шуныт  ву юртын ик, вань мебель ӵыж выль. Пуконме гинэ, пе, вужзэ ваи, вунэтӥллям-а мар-а басьтыны. Ваньмыз со гуртын висисьёсын ужез капчигес каре.
 Ираида Евгеньевна эмудысын 26 ар ӵоже тырше. Глазовысь медучилищеез быдтэмез бере, нырысетӥ ужан интыеныз луиз Сада. Медпунктсы вал поплэн корказ, нуналмысь гур эстоно луылӥз. Нош али, шуэ кышномурт, таӵе юртын ужа но шумпоты гинэ на.
 Альбина Бушмакина.
 Яр ёрос.
 Туспуктэмез авторлэн.
   Тылобурдолэн шуламез тулысэз матэктэ   1905-тӥ арын тылобурдоосты утёнъя огъядунне конвенция улонэ пыӵаз. Нош 1918-тӥ арын Россия интыысь интые лобась бурдоос пумысен огъядунне огкыл улэ гожтӥськиз. СССР-ын 1927-тӥ арысен Тылобурдоослэн нуналзы пусйиськылӥз: 1-тӥ апрельлы нылпиос лымшорысь вуэм бурдоослы умортоос дасяллязы. Но та ӟеч уж огдырлы вунэтэмын вал, 1994-тӥ арын мыло-кыдо орнитологъёс Россиысь тылобурдоосты утёнъя огазеяськон кылдытӥзы. Праздник нош улӟиз.  
   Оштолэзе котькыӵе куазь медло, толлэн кошкемез котыр ласянь адӟиське. Токма шорысь 1-тӥ апреле тылобурдоослэсь нуналзэс уг пусъё. Соос уго тулысэз бурд вылазы вутто, шунды тылсиосты сьӧразы кыско.
 Та нуналлы сӥзьыса, Пӧжы гуртысь дышетскисьёс но арлыдоос ужрадэ люкаськылӥзы. Шырчикъёслы умортоосты ошылонэн таяз радэ ӧз турске, асьме палан улӥсь тылобурдоос, шер пумиськылӥсьёсыз сярысь вераськизы, ас суредъёсынызы ог-огзэс тодматӥзы.
 «Времена года» альбоменыз, карандашен быдэстэм суредъёсыныз тодматӥз ӧтем кунозы – Надежда Муханова. Тылобурдоослэсь огъядунне праздниксэс тодэ вайыса, бурдоос сярысь удмурт мадиськонъёсты веразы, кылбуръёс лыдӟизы. Автор тодматӥз Глазов ёросын но карын улӥсь тылобурдоосын туспуктэмъёсыныз (ваньмыз со люкамын альбомъёсы), мадиз шер пумиськылӥсь но аспӧртэмлыко бурдоос сярысь, кудъёссэ солы пумитаны кылдӥз Арабские Эмиратыысь зоопаркъёсын.
 Адӟытон пӧрмиз шуныт пумиськонлы – трос вал юанъёс, ӵектонъёс, куронъёс. Нылпиос, арлыдоос трос выльзэ тодӥзы артысь улӥсь но пӧсь шаеръёсын гинэ пумиськылӥсь тылобурдоос сярысь.
 
 Чукойыр Мукет ласянь но тулыслэсь шуныт вуэмзэ чакланы луэ. Тани басьтом ӵужйырез, чукойыр (свиристель) сое шуо на. Тросэз тылобурдоос пи поттыны шуныт азе ке лыкто, таосыз асьме дорын толъё, нош тулыс вуэмъя кезьыт пала кошко, кылсярысь, Приполярьее. Нош кузь сюрес азьын дотово трос сисько. Соин март-апрель толэзьёсы уллёен палэзьпу, шупу, легезьпу, атасгурӟон вылын пуко – кылем мульызэ кокчало. Жингрес куараё чукойыръёс син улын быдэс писпуэз емыштэк кельто, озьы соос кужым люкало.
Быдӟалаезъя та яркыт тылобурдо юберлы тупа, нош пӧртэм буёло гонэз юн коштан но чебер сое каре. Йырберысьтыз пештырскем гонэз чук (ӟуски) кылдытэ – соин ик солэн нимыз но сыӵе.
 
 Шогол – щегол Карын шер пумиськылӥсь шогол (щегол) тылобурдо Глазовысь паркын кузёяське ни бере, озьыен, тулыс ас ӧраз пыре. Та пичи гинэ яркыт буёло небыт бугорез куараезъя тодманы луэ - векчи шуламез кыдёкысен кылӥське.
 Инкуазьын шогол кык пумо пумиськылэ – пурысь но сьӧд йыро. Асьме палан уло кыкетӥосыз. Шонерзэ вераса, йыртышез гинэ сьӧд, отӥез гордэн тӧдьы; мугорыз но гадьыз югыт-курень; бурдъёсыз ӵужесь, йылъёсыз сьӧдэсь; нырыз тӧдьы, сьӧд виштыё. Кӧня ке попугайлэн нырызлы тупа, но трослы пичигес.
 Уло соос пичи уллёосын, тросгес возисько нюлэс кушъёсын, бакчаосын, паркъёсын. Туж ярато пӧртэм кидысъёсты, шер сиё нымы-кибыез. Тулыс шунды золгес шунтыны кутске ке, соос каръяськыны кутско писпуосы. Ваньзэ лэсьто парен. Гужемскын кык пол пи потто. Мумиз 12-14 сутка пузъёссэ шунтэ, сое но поттэм пиоссэс сюдэ айы шогол. Дас нунал утялтыса, пинал тылобурдоос карысьтызы лобӟо.
 Шоголъёс выросъёссыя ваёбыжлы кӧня ке укшало, но чирдо-кырӟало туж шулдыр. Ӝог адямилы дышо. Соин та мусо быжоосты вольерын возисьёс но вань.
 Дасяз Галина Сунцова.
   Милемлы номыре люкыны   Красногорск ёросысь «Прохоровское» муниципал кылдытэтын сизьым гурт лыдъяське. Улэ отын 539 адями, шонергес вераса, сомында прописать каремын. Ужасьёсыз 90 кузя, дас вить аресозь - 55 нылпи. Вань шор ёзо школа, нылпи сад, библиотека, ФАП, культура юрт.Кыкетӥ арзэ ини поселениын бадӟым ужрад ортчылэ, элькунысь но бускель Киров улосысь коллективъёс люкаськыло – Тройчалы сӥзем «Петровское Заговенье» ӟуч праздникез пусъё. 
   Куинь культура Малпалляй, та ёросын Дёбы палан гинэ удмуртъёс уло шуыса. Нош Бараныын, Вавиловоын, Архангельскойын ӟучъёсын артэ удмуръёс но, бигеръёс но тырмымон вылэм.
 Кызьы вера муниципал кылдытэтлэн йырыз Надежда Арсентьевна Горбушина (туспуктэм вылын), улӥсьёссылэн тодазы но уг лыкты, куспазы мае ке люкон пумысен – кемалась тупаса уло. Трос, пе, милям староверъёс но.
 - Мон татчы 1994-тӥ арын лыктӥ, - вера Надежда Арсентьевна, - калыкъёсмы куспын шугъяськонъёс-керетонъёс ӧй вал. Токма шорысь ӧз кылды Куинь культураосъя юрт (Дом трёх культур). Эшъяськыса но ог-огзэс валаса артысь уло удмуртъёс, бигеръёс, староверъёс. Бигеръёс удмурт кылэз но ӟеч тодо.  Арлыдо староверъёс сямъёссылы кӧня ке возисько ик ай: кылсярысь, ас сяменазы сояз дуннее келяло, гурт ужъёссэс куронъёссыя быдэсъяло, но бускельёссылэн доразы пырамзылы пумит уг луо ни. Егитъёсыз сям-йылолъёссэс эскерскыса уг уло ни. Сюан но столовойын шудо, юонлэсь но уг палэнско. Нош азьвыл, кумышка пӧзьтыны уг яра вал бере, удмурт бускельёссэс пӧзьтыны косылӥзы.
 Ужпумъёсты ас кужыменызы быдэсъяло Мукет муниципал кылдытэтъёсын сямен ик, ужпумъёсты администрацилы сэрттоно-пертчоно луэ. Чагыр эстӥськон гуртазы вуэмын ке но, 180 хозяйство пӧлысь ньыльдоназ гинэ газ пыртэмын. Калык пересьме, сисьмем коркаосазы чагыр эстӥськон кыскемзы уг поты, кин ке коньдон ласянь курадӟеменыз уг дӥсьты. 
 Вуэн герӟаськем югдурез гуртоос асьсэос быдэсто. Веме амалэн гумыосты, пе, тупатъяськом, выльзэ басьтоно луэ ке, коньдон люкаськом. Нокин пумит уг луы – валало ук, асьсэос  ке ӧз, кин соослы лэсьтоз.
 Сюресъёссы вылэ уг ӝожтӥсько – асфальтсы ӧвӧл ке но, дэрие уг выё. Собере,  школьной маршрутъёсты но кулэезъя возё. Ёрос та ужпумез син улаз басьтӥз. Транспорт ласянь шугъяськонъёссы ӧвӧл – ёросэ, Глазове улӥсьёсты нимаз ужбергатӥсьлэн Дементьевлэн автобусъёсыз нулло.
 «Прохоровское» муниципал кылдытэтлэн юрттӥсез но вань - нефть поттӥсьёс. Вазиськемзылэсь уг палэнско. Тани али соослы 9-тӥ Майлы кык памятник тупатъяно. Ванез коньдонзы уг тырмы. Бараныысь но Прохоровоысь синпелетъёсты учкымон карон понна 100 сюрс манет кулэ. Оско спонсоръёс вылэ.
 Малпанъёс малпанэн кылё Надежда Арсентьевналэн малпанэз вань: гуртсэс чебергес но шулдыргес кароно. Сюлмыз шуг куашкам коркаосты адӟыса. Ваньзэ соосты калтоно, пе, вал. Кузёоссы кулылэмын, нош пиналъёссы кыдёке пазьгиськемын. Кытысь соосты утчалод? Исад ке, янгыше шедёд. Главалэн юн потэ егитъёсты, егит ӧнерчиосты гуртэ кыскемез, нош улон инты ӵектыны уг быгаты. Кызьы югдурез тупатоно – валэктон туннэ понна ӧвӧл.
 Галина Сунцова.
 Красногорск ёрос.
 Туспуктэмез авторлэн.
   Ужало но, ӵошатско но    Балезино ёросын «Буринские горы» куас базаын адӟем карымон ужрад ортчиз. Куспазы вожвылъяськизы гурт хозяйствоосысь 11 командаос. Кужымзэс эскеризы эстафетаын (черодэн бызизы кузёос, ӧнерчиос, пудо вордӥсьёс, механизаторъёс но профкомлэн кивалтӥсьёсыз), канат кысканын, чорыг кутылонын. Вормисе потӥз «Колхоз Путь к коммунизму» СПК, 2-тӥ интыын – «Россия» ООО но 3-ын – «Колхоз имени Мичурина» СПК.
   Тудвулы пумит    Бадӟым тудвуэз туэ 10-20-тӥ апреле витё. Куазь шуак шуныт кариськиз ке, шуге-леке шедьыны быгатозы Яр ёросысь Ниж-Уканысь но Льнозаводысь куд-ог коркаос. Кышкытлык кылдэмын мукет гуртъёсысь улон юртъёслы но. Ваньмыз соос кивалтӥсьёсын санэ басьтэмын, гуртоосты канаваосысь но липет вылъёсысь лымызэс утялтыны косэмын. Нимаз саклык висъямын тыметъёслы, Тумка но Лекма шуръёс вылысь выжъёслы.
   Дунъёс йыло    Таяз гужем поездэ билетъёс 11 процентлы дуноялозы. Со сярысь ивортӥз Горький филиаллэн Ижкарысь участоклэн кивалтӥсезлэн воштӥсез Фёдор Кузнецов. Солэн кылъёсызъя, плацкарт вагонъёсын ветлон 5 процентлы будоз. Элькунын улӥсьёс коньдонзэс шыръяны быгатозы, купе вагонъёсы билетъёсты азьвылгес басьтыса.
   Лемтэйёс сайкало    Тулыс кутскыса ӧз вуы эшшо, нош лемтэй куртчиськон кык учыр пусъемын ини. Роспотребнадзорлэн элькунмыя управленияз пусъё, одӥгаз учырын Ижкарысь нылкышно эмчиос доры вазиськиз. Со огаз урамысь, нюкын пуныен ветлыкуз, лемтэйез кутэм. Мукетыз учыр Пичи Пургаын луэмын. Нылпи площадкаын шудыкуз, нылпилы сьӧсь кибы куртчиськем.
 Кыксы ик соос вакцинаци пыр ортчымтэ вылӥллям. Ӧнерчиос шаерамы улӥсьёсты сак кариськыны куро.
   Программае пыриськыса    Удмуртиын 200-лэсь трос егит семьяос «Молодежная квартира» программае пыриськыны куриськонэн вазиськизы. Банкъёс ипотекая кредитъёс сётъяны, нош лэсьтӥськисьёс квартираос ӵектыны кутскозы ини. Тодэ уськытом, выль программае пыриськыны быгато «Жильё для молодых семей» программая кулэяськисьёс пӧлы пыртэм но отчы пыриськыны быгатымтэ семьяос, бюджет удысын ужасьёс но сӧсыр пиналъёсты будэтӥсьёс.
 Отчы шедем егит семьялы квартира дунлэсь 10 процентсэ элькун коньдэтысь висъялозы. Куинетӥ нылпи вордэм бере, кредитэз ворсаны 300 сюрс манет сётозы на.
   Книга ӝажы вылын    «Мон одӥг пол уг сайка улыны» - таӵе нимын выль кылбур бичет вордӥськиз. Авторез - Татарстанысь Кукмор ёросын вордӥськем пияш Микаль Михайлов. Книга печатласькиз «Шунды» огазеяськонлэн «Куарагур» проектэзлы луыса - Миша Михайлов отын вормисе потӥз. Выль бичетын - 26 кылбур, поттэмын со 300 экземплярен.
   Вормисе потӥзы    Алигес Многофункциональной центръёс куспын радъям элькун конкурслы йылпумъянъёс шараямын вал. Эскеризы коллективъёслэсь 2014-тӥ ар ӵоже ужамзэс. Вожвылъяськонэ пыриськизы Удмуртиысь вань МФЦ-ос. Нырысетӥ интые ас группаосазы потӥзы Алнашысь но Сарапулысь многофункциональной центръёс.
   Мед шулдыр луоз!    Апрель толэзез можгаос ортчытозы благоустройствоя месячник улсын. Азбаръёсты но урамъёсты чылкытатонэ калык мылысь-кыдысь пыриське, но соин уг буйгатскы – туэ чаклало на писпуос но куакъёс мерттыны. Та уже пыриськисьёслы карысь администрация дунтэк висъялоз мерттоно будосъёсты.
   Эскеронэз эскерон    30-тӥ мартэ Россиын ӟуч кылъя ЕГЭ сётӥзы. Отчы пыриськизы дышетскисьёс, кудъёсызлы экзамензэс пӧртэм мугъёсъя дырызлэсь вазь сётоно луиз. Удмуртиын 25 муртлэсь куронъёс вуизы ке вал, экзаменэ лыктӥзы 18-эз гинэ. Экзамен мынон аудиториосын инъямын вал видеокамераос, пукисьёсты эскеризы али дырез возьматон режимын (в режиме реального времени). Элькунамы та амал нырысьсэ кутӥськиз.
   Данъяськиськом    Кез ёросысь Константин Главатских куасэн бызьылонъя Россиысь чемпионатлэн туй призёрез луиз. Вожвылъяськон ортчиз Архангельск улосын, спорстменъёс 50 иськеме бызьылонын ӵошатскизы. Россилэн чемпионэз луиз Москва улосысь Александр Бессмертных, кыкетӥ интыын – Комиысь Илья Семиков.
   Огазеяз Чайковский    Сарапулысь ӟуч культурая центр поэзиез но крезьгурез яратӥсьёсты люкалляз «Четыре времени года, четыре состояния души» ӝытэ. Ужрад сӥземын вал Литературалэн арезлы но быдӟым композиторлэн-бӧлякмылэн юбилеезлы. Люкаськемъёс азьын ас чуръёссэс лыдӟизы сарапул кылбурчиос, кырӟанъёсыныз тодматӥз Александр Глухов. Сюлэмъёссэс вырӟытӥз но ӝытэз чебермаз Чайковскийлэн дано крезьгурез.
   Чеберайёс вожвылъяськозы Ижын    Удмурт Госуниверситет дасяське чеберайёсты пумитанлы. Ӝоген татын ортчоз «Мисс студенчества Финно-Угрия 2015» (16+) калыккуспо конкурс. Кылем аре радъяськем вожвылъяськонын УдГУ-лэн студенткаез Алина Антонова вормонэн бертӥз, озьы вуонозэ конкурсэз радъян данэз Ижкаре ваиз.
   Калык сямъёсты утисьёс    Игра ёросысь фольклоръя кыкез нылпи коллективъёс дипломен бертӥзы «Вашкала Чупчи пал» калыккуспо конкурсысь. Глазов ёрос та ужрадэз туэ куинетӥзэ ини ортчытӥз, отчы пыриськизы ньыль ёросъёс: Игра, Глазов, Юкаменск но Красногорск. Калык сям-йылолъёсты возьматонын жюри вылӥ дунъяз Игра ёросысь «Эшъяськон» коллективлэсь ужзэ – удмуртъёслэн «Мумыкор ӝутон» йылолзы понна солы сётэмын Вормисьлэн дипломез.
   Экорыноке поттысалзы    Юкаменск ёросысь крестьян-фермер хозяйствоослэн кузёоссы Глазовысь экорынокын вузкарыны дась луэмзэс веразы. Выль удыс сярысь вераськон алигес мынӥз ёрос администрациын, выль амалэн ужанлэн кичӧлтӥсез луиз «Глазовские заводы» ООО. Малпан ӟеч, пайдаез но луымон, уга карын улӥсьёслэн берло дыре йӧл - выль кыскемзэ, сӥль - али вандэмзэ басьтэмзы потэ. Но туннэ понна тросэз юанъёс эскерымтэ-радъямтэ на.
   Кусыпъёс юнмало    Элькунысь йӧскалык политикая министерстволэн пуктэмезъя, шаерысьтымы ваньмаз ёросъёсын но каръёсын ужаны кутскизы Ижысь Эшъяськон юртлэн методистъёсыз. Балезино но Красногорск ёросъёсъя та уж оскемын Диана Касимовалы. Со юрттэмен, балезиноос уно тунсыко но кулэ ужрадъёсы пырисько. Тани одӥгез – видеофильмъёсъя «ЭтноУдмуртия» элькун конкурс, кудӥзлэн йылпумъянъёсызъя ёрос устоосыз радын пусъемын.
   Ӟамбайгурт узырмиз    Вавож ёросысь Мичурин нимо колхоз – шаерысьтымы одӥгез тужгес кужмоез эштос. Кемалась ӧвӧл гуртазы выль школа-нылпи сад усьтӥськиз, нош буш кылем нылпи садлэн юртаз, эштос кузёлэн кичӧлтэмезъя, гуртоослы сӥзем музей радъязы. Музейлы В. Калининлэсь нимзэ сётӥзы – 42 ар кивалтӥз со колхозэн, солэн тыршеменыз Ӟамбайгурт йыг-йыг вамыштэ азинскон сюрес вылтӥ. Котькыӵе удысын адӟем карымон луэ.
   Мылкыдзэс санэ басьто    1-тӥ апреле кутскиз тулыс призыв. 1 сюрс 700 пала егит пиосты басьтозы армие. Удмуртилэн военкомезлэн Александр Комлевлэн ивортэмезъя, шаерысьтымы пиосты ӵемгес куто музъемвыл войскоосы. Таяз призыве дас мурт куриськон гожтэм службазэ альтернатива амалэн нуонлы, сыӵеос Ижын санитар, дворник, соцработник луыса тыршозы. Можгаысь кык куасчиос но Ижысь кык биатлонистъёс Самараысь спортъя ротае интыямын луозы.
   Мур тодон-валанлы – бадӟым дунъет    Шаерысьтымы 90 пиналъёс но егитъёс – дуннеысь но Россиысь олимпиадаосын но вожвылъяськонъёсын вормисе потэмъёс – пусъемын уксё премиен. Нырысетӥ инты басьтэм 25 мурт быдэн 60 сюрс манетэн сӥлы каремын, кылемъёсыз – 30 сюрсэн. Вылӥ премиен пусъемъёс пӧлын – Шаркан ёросысь Мувыр шорёзо школаысь Жанна Чувакина, удмурт литературая олимпиадаын вормем нылаш.
   Тодмо куасчиен ӵош    8-тӥ оштолэзе Ижысь 17 номеро школаын физкультура урок аспӧртэм ортчиз – сое нуиз Олимпи шудонъёслэн куинь полэс призёрзы Максим Вылегжанин. Дышетскисьёс тодмо куасчилэн кивалтэмез улсын тренироваться кариськизы, Россиысь сборной командалэн Олимпиадаын басьтэм вормонъёсыз сярысь фильм учкизы. Та школа ужа «Школа – территория спорта» проект улсын, тодмо спортсменъёсын пумиськылон ӟеч сяме пыӵамын ни.
   Быдэс ар праздникъёс    Москваын Удмуртилэн арез азьланьтӥське. Оштолэзе-куартолэзе ортчоз «Россиысь калыкъёс» фольклор фестиваль (0+), нош гужем – П. Чайковскийлы сӥзем бадӟым ужрад, котырес ӝӧк, Гербер. Шаермылы сӥзем ар йылпумъяськоз 14-тӥ ноябре Удмуртилэн кунлык басьтэмезлы 95 ар тырмон нуналэн.
   Чуньы яке ошпи?    Вавож ёросысь «Луч» эштосын валъёсты «Горд Книгае» пыртыны уг малпало. Арысь аре та удыслы бадӟым саклык висъяло – али соослэн 35 йыр лыдъяське. Кылем арын 12 чуньы вордӥзы, туэ 13-14 луоз, шуэ хозяйствоысь зоотехник Галина Чиркова. Ошпиосты вордэмлэсь, вал возьыны трослы дунтэмгес но капчигес, пе. Нош чуньыез вузаса, эшшо коньдон поттыны луэ.
   Улонэз котыр ласянь вылазы эскеро    Можгаысь нылпи интернатын профориентация сярысь ӧз вунэтылэ. Нош таяз аре эшшо но паськытаз. «Моя будущая профессия», «Я через 20 лет», «Хочу. Могу. Надо» конкурсъёс ортчытъям сяна, нылпиосты ужась предприятиосы, организациосы нулло. Выпускникъёссы дышетон ужъюртъёсы потало. Алигес «Воскресный поваренок» проектэ пыриськизы. Экскурсиен уже интыянъя центре, Можгаысь телевидение вуылӥзы.
   Нырысьсэ, но усто    асьсэды возьматӥзы пинал спортсменъёс огъядунне ӵошатсконын. Дэбесысь сизьым аресъем София Богданова тхэнвондоя вожвылъяськонын туй медаль басьтӥз. Нош Кезысь Алина Картавцева но Александр Белослудцев асьсэ арлыдоссыя группаын зарни но туй медаль утӥзы. Асьме спортсменъёс «Боец Азии» турнире российской команда радын ветлӥзы. Ньыль кунысь 750 спорсменъёс ужрадэ пыриськизы.
   Совето сям азьланьтӥське    Воткаос мылысь-кыдысь дасясько 1-тӥ Май демонстрацие. Тазьы люкаськыса, калык шествиен дасэтӥ арзэ ортче ини, Совето аръёсты вератэк. Кылем арын 12 сюрслэсь ятыр улӥсьёс пыриськизы. Туэ мылкыдзэс веразы ни пӧртэм ужъюртъёсын тыршисьёс, егитъёс. Чакламъя, эшшо но трос калык люкаськыны кулэ.
   Эмчиос уг тырмо    «Черодтэк поликлиника» программая (кылем арысен со ужаны кутскиз), Яр ёросын интернет пыр гожтӥськемын 1553 мурт, инфомат пыр – 1512 мурт. Выль технологиослэсь улонэз капчиятонын кулэлыксэс адямиос валаны кутскизы ни. Но эмчи удысэз азинтонын нырысь интыын - кадръёс. Со ласянь Яр ёрос больница курадӟонъёс шӧдэ: туннэ понна 13 специалистъёс кулэ.
   Уксё висъямын    «Красногорск ёрос» муниципал кылдытэтэ пырись сюресъёсты тупатъян понна чакламын кутыны 5,8 миллион манет, со пӧлысь 2,6 млн. манетэз мыноз интыысь сюресъёсты радаз возёнлы. Кылемзэ кутозы ульчаосты тупатъянлы. Кылсярысь, черкогуртысь выльдыны чакламын Южной переулокез но Юбилейной урамез, Валамазысь - Киров нимо ульчаез, Архангельскоеысь - Набережной ульчаез но мукет.
   Югдурез эскеро дружинникъёс    Юкаменскысь калык дружинае туэ выль адямиос лыктӥзы. Али соос 25 кузя лыдъясько. Ёросын ортчоно вань ужрадъёсын югдурез эскеронэ пырисько, кылсярысь, XXI гурт тол шудонъёс дыръя но полицилы нырысетӥосыз юрттӥсьёс вал. Дежурствоын соос шырмачъёсты, кудӟемъёсты ӝегатыло. Кемалась ӧвӧл ышем адямиез утчанэ пыриськизы.
   Вуж рояльлэн улонэз выль    19-тӥ даурысь рояль аслэсьтыз интызэ шедьтӥз – табере со Глазовысь краеведческой музейын сылэ. Тупатъям-выльдэм бере пырисьёс-лыктӥсьёс адӟыны быгатозы сое «Во вверенном мне городе…» экспозициысь. Адӟытон сӥземын П. Ф. Чайковскийлы, быдӟым композиторлэн песятаезлы, Глазовысь городничийлы. Куке но та роялез карысь купец Васильев нылызлы басьтэм вылэм.
   Адӟытэк уг басьто    Котьку сямен выль технологиосты ас вылазы эскеро вавожъёс. Алигес кивалтӥсьёс но хозяйствоосысь ӧнерчиос Самараын ортчись адӟытонэ ветлӥзы. Тодматскизы «Пегас-агро» компаниен, кудӥз ужзэ радъя будосъёсты пӧртэм суретъёсын пазясь техникаез вузанэн. «Туман-1» но «Туман-2» опрыскивателез пыр-поч эскеризы но таӵе йылпумъянэ вуизы: сюбег радэн ветлӥсь машина будосъёслы изъян уз вайы, механизаторлэсь тазалыксэ уз уродмыты. Но дуныз бадӟым. Басьтэмзылэсь азьло рос-прос малпаськозы эшшо.
   «АнтиПалыч»    Тылпулэсь утиськонлы сӥзьыса, ӵуказе Уваын «АнтиПалыч» акция ортчоз (0+). Флешмоб амалэн ужрад кутскоз листовкаосты сётъянэн. Черкогуртысь но ёросысь улӥсьёсты сюлэмшугъяськытэ нюлэсъёслэн ӝуамзы, куд-огезлэн та шоры чиньы пыр учкемзы. Нош 95 процентаз учыръёсы сикын тылпу потэ адямилэн суп-сап луэмез бордысь.
   Гурт улон сярысь книга    Удмуртиысь дано журналист, радиокорреспондент Виктор Макшаков выль книга поттӥз. Отчы люкамын кылем даурысь 50-тӥ аръёсысь гурт улон сярысь материалъёс. Нырысетӥез сыӵе удмурт передача эфире потӥз 15 ар талэсь азьло. Радио кылзӥсьёс туж витьылӥзы пӧртэм ёросъёслэн, тужгес но огшоры адямиослэн улэмзы сярысь веранъёсты. Книга ӝоген ӝажыосы вуоз.
   Диктант гожтон пӧрмиз    Ижевск пыриз Россиысь сизьым каръёс пӧлы, кудъёсаз тужгес трос люкаськизы «Тотальной диктант» гожтӥсьёс. 12 площадкаосын ог кык сюрс пала мылкыдоос асьсэды эскеризы. 36-ез диктантэз гожтӥллям «витьлы». Ӵошатон понна: кылем аре сыӵеос куать гинэ вылӥллям. Отличникъёсты сӥлы карон ужрад ортчоз Некрасов нимо библиотекаын.
   Ӟечлы-а, уродлы-а    Тазалыкез утён удысын оптимизацияя программалэн пыӵамез улсын Шаркан ёрос больницаын пытсаськиз нуны ваён ёзэтэз. Нылкышноосты табере келяло ни Воткаысь нылпи ваён юртэ яке перинатальной центре. Ортчись ар ӵоже чакламын на ворсаны Красногорск, Кез, Сюмси, Грак, Каракулино, Як-Бодья но Киясово ёросъёсысь нылпи ваён ёзэтъёс.
   Луонлыкъёс паськытазы    Ӟеч ивор вуиз АПК удысын ужасьёс понна. Санаторийёсын йӧнатскемзы понна путёвка дунлэсь 15 сюрс манетсэ берен берыктылӥзы, но таӵе луонлыксы вал скал кыскисьёслэн но механизаторъёслэн гинэ. Табере таӵе юрттэт сётӥськоз ваньмызлы, кин тырше гурт удысын: эштосын, фермер хозяйствоын яке нимаз ужбергатӥсь дорын. Льгота басьтон понна одӥг курон тупатэмын на – удысын ужам стаж 5 арлэсь ӧжыт медаз луы.
   Сюресъёсты возён дуно усе    Иж-Сарапул сюресэз тупатъянлы луонлыкъёс утчасько. Кызьы ивортэ сюрес хозяйствоя министр Виктор Вахрамеев, та дыре огкыл шедьтэмын «Автодорен». Матысь дыре отысь ӧнерчиос Иже вуозы – уксё висъян ужпумез эскерозы. Оглом 5 миллиард манет кулэ, объектэз тупатъянлы уксё федерал казнаысь но кыскыны чакламын.
   Устоезлы – уксё премия    Красногорск ёросысь гурт поселениос арлы быдэ пырисько благоустройствоя элькун конкурсъёсы. Кылем арлэн йылпумъянъёсызъя, вормисьёс радэ потӥз «Агрикольское» МК. Агрикольёслэсь ужзэс кык конкурсъёсын вылӥ дунъяллям. Благоустройстволы бадӟым саклык висъямзы понна 220 сюрс басьтозы, озьы ик «Устоез муниципал кылдытэт» нимзы вӧзы 250 сюрс вуоз на.
   Басьтыны шат капчигес    Уйпал ёросъёсты ӵошатоно ке, нимаз хозяйствоосын скал вордӥсьёс пӧлын висъясько юкаменскъёс. Капчи улонлы гочасьёс шоры учкытэк, семьяез сюдӥсь-вордӥсь пудолэсь соос ӧз дыртэ куштӥськыны. Озьы ке но, скал вордыны мылкыд карисьёс арысь аре ичиёмо: кылем аре гинэ эшшо ёросын сыӵеос ог 900 пала вал, нош туэ 600 котыр гинэ кылемын на.
   Вормон нуналлы – выльдэм синпелет    Балезино черкогуртын улӥсь, ёросысь Калык Кенешлэн ёзчиез М. А. Кропачёв вань гурт калыксэ ӝутканы быгатӥз бадӟым уже – гуртысьтызы Быдӟым ожын быремъёслы синпелетэз тупатъянэ. 30 ар талэсь азьло лэсьтэм памятник туж кулэяське ни вал выльдэмлы. Дэмен октэм уксёзы 45 сюрслэсь ятыр люкаськем. Юрттыны мылкыд кариллям на гуртазы вордскем но али палэназ ини улӥсь бӧлякъёссы.
   Нюръяськом но шудом    Май праздник нуналъёсы карын радъяськозы пӧртэм спортъя ужрадъёс. Пыдын бызьылӥсьёсты люкалоз «эстафета мира», учкисьёслэсь мылкыдзэс бугыртозы греко-римской амалэн нюръяськисьёс но кикбоксинген турскисьёс. 33 ар ортчем бере, туэ улӟытыны чаклало ӟеч сяме пыӵам вожвылъяськонэз – шальыен шудонэз. Выльдэм стадионын уга та шудонъёслы нимысьтыз инты тупатэмын.
   Кизьыны дасесь    Гуртоос чидатэк возьмало кизьыны потонэз. Бусыосты котыръяло ни вавожъёс но уваос. Тани-тани потозы можгаос, та вакытлы соос котыр ласянь тыро-пыдо дасяськизы. Бусыоссэс сӥзьыл ик ваньзэ гырыса кельтӥзы. Топливо тырмыт басьтэмын, техниказы ужаны дась. Кылем арын сярысь удобренизы ӧжытгес люкаськиз – шорлыдын котькуд гектарлы 15,5 килограмм, но мылкыдзэс уг уськыто. Куазь гинэ сюлмаськытэ, кылем тулыс 22-тӥ апреле кизё ни вал уга.
   Иж ӵыпет выльдӥськоз    Май толэзьысен кутскыны чакламын Иж ӵыпетэз тупатъян ужъёс борды. Вашкала вакытысь синпелетъёс пӧлы пырись маке кылем тулыс куашканы шедиз. Лэсьтӥськон ужъёслы ог 100 миллион манет пала уксё кулэ: ӝынызэ висъялоз Иж карлэн администрациез, кылемзэ кутозы Удмуртилэн Сюресъёсъя фондысьтыз.
   Дано нимъёсын пусъемын    Шаерамы 12-тӥзэ ини ортчиз «Люди и события года» конкурслэсь вормисьёссэ сӥё-дано пусъён ужрад. 2014-тӥ арлэн йылпумъянъёсызъя «Человек года» дано ним сётэмын Ува ёросысь Кыйлуд школаысь 7-тӥ классын дышетскись Виктория Евстафьевалы - ӝуась коркась со поттэм сузэрзэ но вынзэ. Кышкасьтэм луэмез понна нылаш пусъемын на Россиысь МЧС-лэн «За отвагу на пожаре» медаленыз.
   Праздник мылкыд кузьмалозы эктӥсьёс    1-тӥ Май праздник нуналъёсы спортивной бальной эктонын вожвылъяськисьёс нюръяськозы Удмурт Элькунлэн Тӧроезлэн Кубокез понна. Ужрадэ пыриськыны мылкыд каризы Россиысь но кунмы сьӧрысь 18 улосъёсысь покчи но егит спортсменъёс. Огъя валысь ог куинь сюрс пала эктӥсьёс потозы Ижысь «Олимпиец» катоклэн манеж вылаз.
   Шарканзэс но Россиез данъязы    Шарканын данъязы тодмо бӧляксэс но Дуннелэсь чемпионзэ Максим Вылегжанинэз. Калыкен пумиськонэ лыктӥсь нимо-дано куасчимылэсь машиназэ байкеръёс келяса ваизы. Удмуртиысь спортъя но егитъёсын ужан политикая министр Игорь Краснов спортысь вылӥ званиос сётӥз: тодмо куасчимылы – Россиысь сӥё-дано спортъя мастер, нош солэн тренерезлы Олег Перевозчиковлы – Россиысь дано тренер. Геройёслы трос юанъёс сётъязы, соосын туспуктэме пуксизы.
   Бигер кылъя устоез дышетӥсь    Казаньын бырйизы «Бигер кылъя но литературая устоез дышетӥсь» огъяросси конкурслэсь вормисьсэ. Вылӥ нимез басьтон понна вожвылъяськизы пӧртэм улосъёсысь 35 дышетӥсьёс. Конкурсэ пыриськиз Габдулла Тукайлэсь нимзэ нуллӥсь Ижысь 6 номеро гимназиысь дышетӥсь Расиля Габдрахманова, со вормисе потӥз.
   Ӟечкыланъёс - XX-тӥ даурлэн легендаезлы    Яратоно куасчимылы Галина Кулаковалы оштолэзе тырме 75 арес. Юбилеезлы сӥзьыса, шаерамы уно ужрадъёс ортчозы. Одӥгез пусйымонэз – нылпиослэн но егитъёслэн творчествозыя «Лыжики-ижики» элькун конкурс (6+).
 Конкурсэ кутӥсько куасэн бызьылонлы, дано куасчимылы сӥзем кылбуръёс но суредъёс. Устоосыз ужъёсын радъямын луоз адӟытон, озьы ик соосын тодматскыны быгатом «АиФ» в Удмуртии» газетлэн бамъёсаз.
   Программаез - улонэ    Шаерамы Экологилэн арез улсын ортчытоно ужрадъёслы 1 но ӝыны миллиард манет котыр кутыны чакламын. Бадӟым саклык висъяськоз шуръёсты, нюлэсъёсты утёнлы, нимысьтыз утиськись инкуазь территориосты азинтонлы, жуг-жагез быдтонъя полигонъёс усьтонлы.
 - Ноку но элькунамы такем ӧз сюлмаське жуг-жаген нюръяськон, инкуазь паркъёсты азинтон, егитъёслы инкузез утён мылкыд пыӵатон пумысен, - пусйиз Экологилэн арезъя кутэм программа бордын ужам мурт, УдГУ-ысь профессор Виктор Туганаев.
   Кивалтӥсьмы воштӥськиз    4-тӥ оштолэзе Россиысь азьмуртлэн В. В. Путинлэн пуктэмезъя ужезлэсь палэнтэмын Удмурт элькунлэн азьвыл тӧроез А. А. Соловьёв. Улосэн кивалтӥсьлэсь ужзэ огдырлы быдэсъясен юнматэмын Александр Бречалов. Куарусён толэзе быръёнъёс ортчозы, соку ини быръемын луоз Удмуртилэн тӧроез.
   Выль книгаен тодматон    Ижысь кун филармониын радъяськиз журналистэн, «Удмурт дунне» газетлэн редакторезлэн воштӥсеныз Елена Миннигараеваен пумиськон но «Сьӧд сюлык» («Платок-покрывало») прозаен выль книгаеныз тодматон (6+). Егит гожъясьлэн та ини куинетӥ книгаез. Пӧртэм жанръем ужъёсты огазея одӥг тема – нылкышноослэн улонзы.
   Егит ӧнерчиослы кулэясько    Шаркан ёрослэн тӧроез Василий Муклин пумиськылӥз Ижысь гурт удысъя академиын дышетскись студентъёсын. Котырес ӝӧк сьӧры люкаськизы 38 егитъёс – Шаркан ёросын будэмъёс. Ваньзэсты соосты пумитаны дасесь вордскем палысьтызы гурт эштосъёсын.
   60 нунал ӵоже – 60 концертъёс    11-тӥ южтолэзе Воткинскын тодмо пианистэн Денис Мацуевлэн концертэныз кутскон сётэмын вал «На родине П. И. Чайковского» фестивальлы (6+). Туэ со 60-тӥзэ ини ортче, соин 60 концертъёс сётэмын луозы. Та нуналъёсы Ижын, Воткинскын но Сарапулын учкисьёсты шумпоттӥз Рязаньысь калык хор. Фестиваль улсын трос мукет кизилиосын пумиськонъёс витё на.
   Гагаринлы синпелет    12-тӥ оштолэзе быдэс дунне пусъе Авиацилэсь но космонавтикалэсь нуналзэ. Элькунамы бадӟым учырен луиз кылем аре Ижын Юрий Гагаринлы синпелет усьтон. Со интыяськемын Ижысь «Аксион-холдинг» мотозаводлэн пырон азяз. Сыӵе ик синпелет пуктэмын Лондонын, кыксэ ик ужъёсты быдэстӥз асьме скульптор Павел Медведцев.
 Нялтас пусъёмы на: та нуналъёсы Гагаринлы синпелетъёс эшшо одӥглы йылӥзы – табере со сылэ ни Словениысь Витанье карын но.
   Сюлмаськемез мед шӧдозы    Элькунэн кивалтӥсьлэсь ужзэ быдэсъясь Александр Бречалов, Сарапул ёросысь Симониха гуртэ вуылэмез бере, ужпум пуктӥз: Кивалтэтлэн (Правительство) котькудӥз ёзчиез борды юнматыны сыӵе гуртъёсты, кудъёсыз тудву кошкон вакытэ шор гуртъёслэсь люкемын луо. - Элькун кивалтӥсьёслэсь сюлмаськемзэс котькытын шӧ- дыны кулэ. Ас вылам басьтӥсько Симонихаез, - шуиз со.
   «Мон –бырйись»    Яр ёросысь школаос 14-тӥзэ ини «Мон – бырйись» олимпиадае пырисько. Туэ ортчись конкурсын куспазы вожвылъяськизы 6 школаосысь 26 пиналъёс – бадӟым классъёсын дышетскисьёс. Соослы быръёнъёсъя но конституционной правоосъя юанъёслы валэктонъёс сётоно вал. Нырысетӥяз турын 4 вормисьёс луизы, соос понна эшшо «дебаты» радъямын вал на.
 Вормисе потӥз Ярысь 2 номеро школа. 21-тӥ оштолэзе пиналъёслы Яр ёрослэсь данзэ Ижын утёно луоз на.
   Тулыс уз витьы    Тулыс кизён ужъёс вуытозь, дыр туж ӧжыт кылиз ини. Красногорскъёслэн та вакытлы кулэезлэсь 86 процент кидыссы дасямын. Соос пӧлысь 56 процентэз кондиционной лыдъяське. Тырмымон дасяллям кидыссэс «Курьинское» (144 процент) но «Красногорское» (102 процент) возёсъёсын, озьы ик – ваньмаз крестьян-фермер хозяйствоосын. Кидыс ласянь секыт югдур кылдэмын «Архангельское» (воксё ӧвӧл) но «Качкашурское» (60 процент) огазеяськонъёсын.
   Кыдёкысь куноос    Юкаменскысь Свято-Троицкой черке Самара улосысь Красноглинской станицаысь казакъёс вуылӥзы. Ньылетӥ арзэ ини соос вань улосъёстӥ Инмар Анайлэсь «Избавительница от бед» оброссэ нулло, сое калыклы возьмато. Огшоры улонын казакъёс пӧртэм ужъёсын тыршо, но ваньзэсты огазея Инмарлы оскон но крестной ходъёс.
   Кранысь – зынӟем ву    Балезино каргуртын, Кожило но Кестым гуртъёсын нылпи садъёсты 13-тӥ оштолэзёзь пытсано луизы. Мугез – кранъёсысь зынӟем ву лыктэ. Вуэз эскеризы ини Роспотребнадзорлэн Удмуртияя Управлениысьтыз специалистъёс. Соослэн верамзыя, ву куронъёслы уг тупа. Сое юыны луэ кык час ӵоже сылытэм но пӧзьтэм бере гинэ. Та вакытэ вуэз чылкытатон понна хлор кык поллы тросгес кутӥське.
   Эмчиос тырмымтэен    Глазовысь ёроскуспо больница, эмчиос тырмымтэен, ужрадлыказ выльдонъёс пыртоно луиз. Табере Глазов 27 участокъёслы люкемын, азьвыл 13-лы тросгес вал. Эшшо 10 участок чотаське на Глазов ёросын. Озьы, котькуд терапевтлы городысь 1700-3400 мурт «усе», гуртъёсысь – 1200-2700 адями.
   Калыксы ӧжыт – кырӟанзы уно    13-тӥ оштолэзе Норвегиын ортчиз ӧжыт лыдъем калыкъёслэн «Евровиденизы». Удмуртиез отын возьматӥз Павел Александров, та дыре Казаньысь кун консерваториын дышетскись. Ачиз со будэмын Татарстанысь Бавлы ёросын. Бадӟым вожвылъяськонын удмурт кырӟась басьтӥз 3-тӥ инты.
   Ӵошатско кадетъёс    Воткинскысь кадет корпусын нырысьсэ радъяськиз морской троеборьея первенство. Кадетъёс возьматӥзы быгатонлыкъёссэс ыбылӥськонын, бызьылонын но уянын. Соосын ӵош вожвылъяськиз элькунысьтымы морской многоборьея федерацилэн командаез. Федерацилэн президентэз пусйиз корпуслэсь ӵошатсконъёслы ӟечесь луонлыкъёссэ, ушъяз бассейнзэс.
   Диспансеризациез ортчод – лек висёнлэсь утиськод    Шаерамы азьланьтӥсько Лек пыктосъёсты алонъя ар улсын ортчись ужрадъёс. «Онкодесант» элькун акция туэ вуылӥз ини Яре, Кезэ, Увае. Улӥсьёсын пумиськылӥзы онкодиспансерысь эмчиос но мукет ӧнерчиос. Эмчиос ивортэмъя, лек пыктосъёсын висисьёслэн лыдзы берло 10 ар куспын 24 процентлы будӥз. Нош куд-ог ёросъёсын та лыдпус кык поллы бадӟым.
   Азинсконлы луонлыкъёс бадӟымесь    Оштолэзьлэн пумаз элькунмылэн шоркараз ужалоз «Туризм. Спорт. Отдых» огъяросси адӟытон. Отчы пыриськыны мылкыд каризы Россиысь 17 улосъёсысь огазеяськонъёс.Адӟытон улсын трос пӧртэм ужрадъёс чакламын. Валтӥсез луоз 29-тӥ оштолэзе – куасчимылэсь Галина Кулаковалэсь юбилейзэ пусъён нуналэ. Сӥё-дано ужрадэ вуозы Россиысь спортъя министерствоысь кивалтӥсьёс.
   Йӧскалык ужпумъёсты ӵош эскерозы    Удмурт Элькунлэн тӧроезлэсь ужъёссэ быдэсъясь Александр Бречалов пумиськылӥз «Удмурт Кенеш» огазеяськонлэн кивалтӥсеныз Татьяна Ишматоваен. Выль кивалтӥсь ӵектӥз удмурт азьветлӥсьёсын пумиськон радъяны, отын валтӥсь сюлмаськытӥсь ужпумъёсты ӵош эскерыны. Йӧскалык огазеяськонъёсын рос-прос ужаны дась луэмез сярысь вераз.
   Дунневыл фестивальлы дасясько    Сочиын сӥзьыл ортчоз егитъёслэн но студентъёслэн дунневыл фестивальзы. Тодмо ни фестивале Удмуртилэсь ыстоно муртъёсызлэн (посол) нимъёссы. Сыӵе дан сётэмын тодмо спортсменъёсмылы Ульяна Кайшевалы но Давид Белявскийлы, элькунысьтымы ужась егитъёслэн огазеяськонэнызы кивалтӥсьлы Мария Гольденберглы, калык артисткалы Надежда Уткиналы.
 Соос нырысьёсыз радын пыриськозы фестивальлэн ваньмаз ужрадъёсаз.
   Вуоно энергетикъёсмы – оскымонэсь    Саратовын ортчиз гурт удысъя вузъёсысь электроэнергетика ӧнеръёсъя дышетскись студентъёс пӧлын «Надежда энергетики» огъяросси олимпиада. Вуоно ӧнерчиослэсь тодон-валанзэс сынан куатетӥзэ ини радъяськиз. Ижысь гурт удысъя академилэсь данзэ утизы 7 студентъёс. Ӟырдыт вожвылъяськонын командазы вормисе потӥз.
   Ноку уз вуны    Толон, Радиаци авариосын но катастрофаосын быремъёсты буре ваён нуналэн валче, можгаос буре вайизы бӧлякъёссэс. 1986-тӥ аре 26-тӥ оштолэзе Чернобыльысь АЭС-ын кышкыт пуштон луиз. Солэсь бервылъёссэ утялтонэ 179 адямизы пыриськиз, кудъёсызлы оскемын вал тужгес секыт интыосын ужъёсты быдэстыны. Уноез соос улонысь кошкемын ини.
   Дыртэлэ субботнике!    Котькытын сямен ик, шаерамы паськыт радъясько тулыс субботникъёс. Ижкарын та толэзь ӵоже гинэ куинь сыӵе огъя ужрадъёс ялэмын.30-тӥ оштолэзе аспӧртэм субботнике - эко-акцие туэ ӧте Удмуртиысь скандинав амалэн ветлонъя федерация. Тужгес мыло-кыдооссэ пусйыны медо фирменной бодыосын.
   Кулэ огъяросси стартъёс    Элькун Тӧролэсь ужзэ быдэсъясь Александр Бречалов трос ужпумъёс пуктӥз спортэз азинтон пумысен. Куд-огъёссэ ужрадъёсты ачиз пусйиз ни: шаерамы ортчытыны чакламын куасэн бызьылонъя Галина Кулакова нимо калыккуспо марафон, гужем ини – уянъя Евразилэн кубокезлэсь этапсэ. Соос радэ потозы на Геройёслэн гонказы, триатлонъя ӵошатсконъёс но мукетыз.
 Кызьы пусйиз кивалтӥсь, озьы шаерамы инвесторъёсты кыскыны луонлыкъёс будозы.
   Сизьым полэс быгатонлык   Надежда Мухановалэсь творчествозэ гажасьёс «Адамские мотивы» адӟытоназ алигес люкаськылӥзы Эшъяськон юртэ. Мыло-кыдо кышномурт ассэ воксё мукет ласянь возьматӥз. 
   - Мынам нимы 7 буквалэсь, - веранзэ кутскиз Надежда Ливиевна, - тунсыкъяськонэ-быгатонлыке но сизьым пӧртэм, шуысал. Туннэ мынам соосын тӥледды тодматэме потэ. Нырысь ик, туж яра фортепианоен шудыны. Пинал дыръям музыкальной школаез быдэстӥ. Бубилэн, Ливий Петрович Ураковлэн, монэ музыкант каремез потэ вал. Нош мон Глазовысь пединститутэ пыри, филолог луи. Татысен кыкетӥез тунсыкъяськонэ кутскиз – фотокружоке гожтӥськи. Озьы туспуктэмен эшъяськи. Нырысез ик фотоаппаратэ «Смена» вал. Ну, бен турскылӥмы фотографиосты поттыны: пеймыт азьын плёнкаез проявить кариськом,  куасьтӥськом, кытӥ уг пӧрмы, но мыным яралляз озьы вырыны. Та ласянь али юн капчи ини. Берпуметӥез фотоаппаратэ – сизьыметӥез -  туала куронъёслы тупа, котькыӵе туспуктэмъёсты лэсьтыны луэ. Туспуктэм сяна, трос видео снимать карисько. Ӵемгес инкуазез. Юн трос тылобурдоос, будосъёс сярысь материал люкай ни.
 Адӟытонэз дасясь но нуись, Эшъяськон юртысь методист Альбина Владимировна Баженова, карандашен но акварелен быдэстэм суредъёсыныз тодматыса, портрет амалэн ужамез сярысь  мадиз. Надежда Ливиевналэн суреданы мылкыдыз ог дасо аръёс талэсь азьвыл пуромиз. Со дырысен быдэс коллекция люкаськиз ини. Темаез пӧртэм – инкуазь, пӧйшуръёс, тылобурдоос, артысь но тодмо адямиос, котырысь улос.
 Мукетыз тунсыкъяськонэз – керттӥськон. Солы инъет сётэм пересь анаез. Нырысетӥ бадӟым ужез – верблюд шобретэз сэрттыса керттэм кофта. Но егит дыръяз талы дырыз ӧз тырмылы, соин рос-прос басьтӥськиз ини нылыз институтын дышетскыкуз. Общежитиын медаз кынмы шуыса, шун-шун покрывало керттӥ, пе.
 Керттӥськонэн валче пужыятскон борды но басьтӥськиз. Ужъёсыз олокӧня пумо люкаськизы ини. Но тужгес но синмаськымонэсь – батик амалэн быдэстэмъёсыз. Бубылиос, сяськаос луло кадь адӟисько.
 Берло дыре Надежда Ливиевна путешествовать карыны туж яратэ. Прибалтикаез но асьме кунэз ортчем бераз, нырысь ик вуылӥз Арабские Эмиратые. Туж солы шундыпуксён пал ярам. Табере арлы быдэ татысь культураен но улонэн тодматскыны вуылэ.
 Нош мукет странаетӥ, кылзэс тодытэк, ветлыны туж секыт. Соин ик кутскиз кунгож кылъёсты дышетыны. Туннэ нуналлы ог 7 кылэз вала. Кызьы шуэ, сое уз ни пӧялэ, мар кулэ, курыны-валэктыны быгатоз. Туэ удмурт кылэз дышетыны кутскиз. Ваньзэ сое ас понназ, учебникъёсъя но книгаосъя дышетэ.
 Галина Сунцова.
 Глазов кар.
 Туспуктэмез авторлэн.
   Чеберез кылдытыны луонлыкъёс вань   Ярысь Киужъёсъя центре вуылыса, ӝегатскытэк выль киужлы дышетскем потӥз – басма юдэсъёслэсь арбериос вурыны. Вуриськон фабрикаысь кылем-мылем басмаосты басьтыса, Парась бабамы киыныз гинэ вурылӥз шобретъёс. Но со кызьы ке шедем юдэсъёсты огазеялляз, озьы ке но вань ӵыжы-выжыосызлы киужъёссэ кельтӥз. Нош яръёс паймымон ужъёс кылдытӥллям. Шобретъёс, ӵушконъёс, сумкаос, мунёос, чыртывесьёс. Маиз гинэ но ӧвӧл, ваньмыз синмез мальдытэ, малы ке шуоно ворпо басма юдэсъёс буёлъёсызъя ог-огзылы тупамон быръемын. 
   Син улэ усе борддоре ошем бадӟым шобрет. Нимаське со «Гербер сяська». Элькунысьтымы улӥсьёс та ужез адӟыны быгатӥзы кылем гужем Яр ёросын ортчем Герберын. Эскиз лэсьтӥз Надежда Кутявина, нош вуриз Марина Ушакова.
 - Композицилэн шораз интыяськемын герберсяська, - мачке методист Инна Перминова. - Трос турын, сяськаос пӧлысь удмуртъёс висъяллязы яркыт льӧль сяськаез, кудзэ ӟучъёс шуо «смолка», малы ке шуоно ки борды лякиське, нош удмуртъёс – инвожосяська яке герберсяська.
 Вань сыӵе веран. Инвожо-мумы, пе, шунды сӥзьыл пала берытскыку, музъем вылэ васькылӥз но инвожосяська вылын улылӥз. Соосты уг лэзё вал ишканы, малы ке шуоно Инвожо-мумы туж юн йыркуръяськоз, сильтӧл келялоз, кизем ю нянез погыртоз. Нош сяськаез ишкалтэм адямиез гудыри шуккоз.
 Адӟытонэ киужъёссэс ваизы ёросысь улӥсьёс. Кин ке ачиз дышетскиз, кин ке Нылпи творчествоя юртын, школаын радъям кружокъёсы ветлэ.
 Зюиноысь Виктория Кутявина ляб адӟись луыса инвалид луэ. Нош солэсь тросэз адӟем каро, малы ке шуоно керттӥське но, пужыятске но, вуриське но. Тани басма вандылыса чебер шобретъёс вурыны но дышем.  Зюиноысь ик Наталья Семёнова мунёос пӧрмытэ. Соослэн эшъёссы но вань. Марина Даниловалэн мунёез озьы ик нимаське – «Подружка Таня».
 Нылпиослы туж кельшоз органайзер, кытчы вань школа арбериос тэрозы. Быдэстэмын Марина Ушаковаен.
 Тэшкылиослы ас киосын лэсьтэм шудонъёс модаын ӧвӧл ни кадь. Нош мыным басмалэсь погремушка туж тунсыко потӥз. 
 Альбина Бушмакина.
 Яр ёрос.
 Туспуктэмъёсыз Г. Богдановалэн.
               
   Ужгур мед кылӥськоз, кырӟан мед чузъяськоз!   Ольга Бегишевалэн Дондыкарысь культурая юртын ужамезлы матысь дыръёсы ини 20 ар луоз. Удысын ужамзэ татын мытӥз, али но лулысь-сюлмысь тырше, нокыӵе шуг-секытъёс шоры учкытэк. 
   Яр ёросысь Никольское гуртын будэм, Ижысь культурая училищеез йылпумъям нылаш вуэ Глазов ёросэ – аслыз ужан инты утчаса. Ас гуртаз витё вылэм, но егит муртлэн потэм мукет калыкез, мукет палъёсты адӟемез.
 - Глазов ёросысь культура удысэн соку кивалтӥз Галина Михайловна Юдинцева, со монэ шумпотыса пумитаз но вить гуртэз ӵектӥз: Чура, Понино, Люм, Пусошур, Дондыкар. Одӥгзы но соос мыным тодмо ӧй вал, нош бырйи Дондыкарез, малы ке шуоно отын муми-бубилэн тодмооссы уло вал, - тодаз вае Ольга. Собере нош йылтэ на: - Отын ик шудэ вылэм. 
 Дондыкарысь пиен семья кылдытӥзы, кык пиоссы будо Бегишевъёслэн. Со но бадӟым шуд, куке яратоно уженыд ке турскиськод.
 Дондыкаре лыктыкуз, татын сое, чеберлыкъя кивалтӥсез, пумитаз бадӟым кык этажъем культурая юрт. Коллективазы но соку вить кузя тыршизы, гурт калык культурая юртэ шумпотыса кыстӥськиз. Огъя мылкыдын кӧня вунонтэм ужрадъёс ортчытэмын, кӧня кырӟанъёс кырӟамын, уно вормонъёс басьтэмын!
 Та дыре Ольга Бегишевалэн – табере ини лулчеберетъя юртлэн кивалтӥсезлэн - уж дураз сюлмаськонъёсыз, нырысь ик, бергало юртсы ӧвӧлэн ужпумысь. Клублы шуыса висъямын ик гуртысьтызы одӥг буш юрт – куке но со нюлэс хозяйстволэн ваньбурез вылэм, но тыро-пыдо кузё чотын отын ужаны луонлыкъёс ӧвӧл эшшо. Тау каре вераськисе школазылэн директорезлы липет улазы лэземез понна. Озьы «культуралэн» гуртазы улэм-вылэмез но мылкыдыз шӧдӥсько ик.
 Кема аръёс ини ог-огзылы пыкет но воштӥсь луыса тырше со Наталья Бегишеваен - таиз чеберлыкъя кивалтӥсь луэ. Та нылкышноослэн одӥг кадь фамилизы – Дондыкарын ини кутэм маке. Кыксы ик одӥг гуртын будэмын, покчи дырысен эшсэ ачиз ик Ольга татчы гочатэм.
 Дондыкаръёс данъяськыны быгато «Тулыс шапыкъёс» ансамбленызы. Кык ар талэсь азьло Чайковскийын ортчем огъяросси фестивальысь та коллектив лауреат луыса бертӥз. Бадӟымлэсь но бадӟым шумпотон со вал ваньзылы понна. Вылӥ нимзэс нош юнматӥзы ини: кемалась ӧвӧл Глазов ёросын Г. Н. Матвеевлы сӥзем элькун фестиваль ортчиз – отын но вормисьёс радэ шедизы. Ачиз нош Ольга нимазы кырӟасьёс пӧлын «Устоез кырӟась» лауреат ним басьтӥз. Эшшо пусйымонэз: кылем аре ужамзылэн йылпумъянъёсызъя Дондыкарысь лулчеберетъя юрт 2-тӥ интые потӥз.
 - Калык валаз ини, макем кулэ гуртын лулчеберетъя юрт, - малпанъёссэ усьтэ кивалтӥсь.
 Оскиськомы: Дондыкарын со одно ик луоз. Шунытэныз, югытэныз, устоеныз нош ас котыраз люкалоз. Гуртлэсь ӟеч сямъёссэ утёз но данъялоз.
 Лариса Гурьянова.
 Глазов ёрос.
 Туспуктэмез авторлэн.
   Турлы кышетъёс, яке Кызьы малягурт кышноос тулысэз матэктыны выризы   Дырыз вуыса но, тулысмы кема дӥсьтытэк улӥз. Тол куазь быдэс толэзь ӵоже эшшо пумитъяськӥз на. Шуныт нуналъёсты матэктытон понна, Красногорск ёросысь Малягурт культурая юртын ужасьёс Екатерина Аркадьевна Малых но Татьяна Михайловна Веретенникова тунсыко ужрад малпаллям - чебер яркыт кышетъёсын адӟытон дасяллям. 
   Гуртысь кышномуртъёс но мылысь-кыдысь пыриськизы: кин шыкысъёсысьтыз вашкала кышетъёссэ поттыса ваиз, кин – ас киосыныз чильпамзэ, нош кудӥз – али басьтэмзэ. Ваньзэ огазе карыса, туж чебер, яркыт но аспӧртэмлыко адӟытон пӧрмиз. Ачиз тулыс татчы пырем кожалод!
 - Та берегес ик куазьмы но шунытскиз, ява! – паймемын асьсэос но кышноос.
 Ужрадэз дасясьёс тау каро Людмила Васильевна Алексеевалы, Фаина Иосифовна Трофимовалы, Ираида Демьяновна Яковлевалы, Эльвира Никандровна Мовчунлы но Алёна Трофимовалы, адӟытонэ пыриськемзы понна. 
 Елена Пономарева.
 Красногорск ёрос.
 Туспуктэмез авторлэн.
   Матэктэ яратоно тулыс праздникмы – Паска. Удмуртъёс сое Великтэм но шуо на.   Выль арлы сямен ик, солы дасяськон кема нуналъёс ӵоже кыстӥське. Кышномуртъёс коркаосазы утялско, потолокъёссэс мисько, ческыт конфет-печення, сиён-юон басьто… Воргоронъёслы одно ик пучы ваёно, соосты чебермано. Тодам лыкто пичи дыръёсы… Нунокъёссэ котыраз люкаса, дедмы, конфет бумагаосты карандаш вылэ биня но чебер сяськаос лэсьтэ вал. Пучы вайёс вылэ соосты думылыса, корка сэргы образ вылэ инъялляз - мед утёзы семьямес секыт адӟонлэсь, ыштонлэсь. Со сяськаос ар ӵоже горд сэргын но сениклэн кор вылаз улылӥзы - выльысь вуись Великтэмозь… Вужъёссэ вайёсты ву кузя лэзёно яке сутоно, озьы шуылӥзы мӧйыос. 
   Ортчизы аръёс, кошкизы пичи дыръёсы. Озьы ке но, Великтэмез али но яратӥсько, витисько. Дедэ сямен, пучы вайёсты яркыт сяськаосын чебермасько, курегпуз гордмасько. Нош куноос лыкто ке, ӝӧк сьӧрын одно ик кин ке вазе ни: «Я, кинлэн курегпузэз золгес?»
 Елена Пономарева.
 Туспуктэмез Евгений Дзюинлэн.
   Окилэн вордскем нуналаз   4-тӥ оштолэзе шуд усиз Алнаш палъёсы вуылыны. Вазь ӵукна ик кузь сюрес вылэ потӥм Раиса Ивановна Резеноваен, Дондыкар школаысь удмурт кылъя дышетӥсен. Ашальчи Окилэн вордскем нуналэзлы сӥзьыса, алнашъёс бадӟым ужрад ортчытӥзы. Туж шуныт пумитазы сомында куноез - Удмуртилэн пӧртэм сэрегъёсысьтыз но бускель бигер улосысь вуэмъёсты.  Нырысь ик ваньмыз лыктэм калык Ашальчи Окилэн музеяз ветлӥз. 
   Котькуд аре дано кылбурчимылэн вордскем нуналаз Удмурт шаерысь устооссэ нылкышноосты Ашальчи Окилэн премиеныз сӥлы каро. Эше Раиса Ивановна но пусъемын ини та премиен. Таяз аре Ашальчи Окилэсь премизэ басьтӥзы Дэри ёрос администрациын ужась, «Удмурт Кенешлэн» Дэри ёросысь ёзэныз кивалтӥсь Лидия Биянова   но Як-Бодья ёросысь шаерчи, дышетӥсь Валентина Иванова.  Та нылкышноос удмуртлыкез азинтон понна трос тыршо-лэсьто, соин  ик соослы  кылдэмын, дыр,  та нимез нуллыны.
 Озьы ик алнаш калык ас ёросысьтыз усто нылкышноосты но данъя Ашальчи Оки нимо премиен. Туэ но куинез удмурт нылкышноос премилэн лауреатъёсыз луизы: «Алнаш колхозник» газетлэн редакторезлэн воштӥсез Людмила Сурчакова, ёрос администрациысь методист Валентина Векшина но Туймыйыл гуртысь библиотекарь Тамара Колесникова.
 Тужгес но паймытӥз милемыз алнаш калыклэн быгатонлыкез. Кӧня гожъясьёс, кырӟасьёс, кибашлыос будэмын та музъем вылын! Кыӵе паймымонэсь татын калыкъёс! Ваньмыныз одӥг кыл шедьтыны быгатозы, ваньзылы лӥятон кыл вералозы, шулдыртозы но  бурдъялозы.
 Тау шуэм потэ ёросысьтымы администрацилы но «Удмут кенеш» огазеяськонлы, школа администрацилы таӵе ужрадэ келямзылы. Трос выльзэ тодӥм, Удмурт шаерысь тодмо но йӧно калыкен ӵош одӥг ӝӧк сьӧрын пуким,  выль калыкен тодматским, кемалась адӟылэм эшъёсынымы пумиським.
  
 Яратоно кырӟанъёс уг вужмо Выльысь но выльысь паймисько та куреггурт калыкелы! Кемалась ӧвӧл гуртысьтымы клубын пӧртэм огазеяськонъёс пӧлын кырӟанъя  «Старые песни о главном» конкурс ортчиз. 9 организациос паймытӥзы калыкез ас номеръёсынызы. Кӧня но кыӵе вунэтэм кырӟанъёсты поттӥллям «сандыкысь»!
 Конкурсэз усьтӥз «Коротай» возёс. Шумпотоно: трос егитъёс тыршо колхозамы! Пичи гинэ Чудна гуртысь кык коллектив люкаськем!  Котьку но паймыто калыкез коротайёс. Таос тодэ вайытӥзы, кызьы гужем нуналъёсы Бикечан сэрегазы мажсаськыны ветлылӥзы. Самки гуртысь артистъёс  Снигирёв Филат Иванович шудэмъя  серемес кырӟан быдэстӥзы. Сцена вылэ бадӟым коллективен потӥзы Куреггурт школаын ужасьёс. «Во деревне-то было в Ольховке» кырӟанъя серемес постановка дасяллям. Кабакгуртысь кырӟасьёс сцена вылэ нылпиосын ӵош потӥзы, озьы гуртсылэсь огъя улэмзэс но шулдыръяськемзэс возьматӥзы. Ветеранъёслэн хорзы выль амалъя дышетске ини ужаны - фонограмма  пыр кырӟало.
 Нош гурт администрциын тыршисьёс магазинын но мерлыко ужасьёсын (соцработникъёс) ӵош вунэтэм кырӟанъёсты кырӟазы.
 Зэм ик но, ваньмыз вылез – со вунэмезлэн выльысь улӟемез. Троссэ кырӟанъёсты быдэс залэн кырӟамы. Туж матынэсь но тодмоесь соос!
 Маргарита Чибышева,
 Глаз ёрос, Куреггурт.
  
   Селтакарысь батыр   Донды-батырез быръёнъя Адамын ортчем вожвылъяськонэ пыриськизы тып-тып мугоро, лад-лад удмурт воргоронъёс. Вормисе потӥз Селтакарысь (Трубашурысь) Иван Максимов. 
   Иван Леонидович «Октябрьский» возёсын валтӥсь механик луыса тырше. Быръем удыссэ яратэ, тодон-валанъёссэ весь муромытэ. Ужаны кутскиз тракторист луыса, собере инженерлэсь ужзэ быдэсъяз, нош али валтӥсь механик ни. Котькыӵе выль уж тодон-валанъёсты кулэ каре, соин ик Иван весь дышетске. Али Москва улосысь Балашихаысь аграрной университетын заочно амалэн вылӥ образование басьтэ.
 - Техника борды пинал дырысен, дыр, кыстӥськылӥды?
 - Тракторен ветлыны ми школаын дышетскимы, соку ик право но басьтӥмы. Техника мыным яралляз, соин ик дышетскыны Глазовысь совхоз-техникуме пыри. Механиклэсь дипломзэ басьтӥ. Армие мынон азьын совхозын ужай. Служить кари Юрьяын (Киров улос) ракетной войскоосын водитель луыса. Гуртэ бертэм берам нош ик совхозэ куриськи. Мырдэм басьтӥзы, соку татын улон юн умой вал, ужасьёс трос. Кутӥзы ик. Нырысь ДТ-75 трактор сётӥзы. Ужай тракторен но, машинаен но, комбайнэн но. Кужым трос, мылкыд капчи вал.
 - Маин тужгес но кельшылӥз ужаны?
 - Комбайнэн. Учкиськод, кызьы бункере ю тысь люкаське но шумпотӥськод, нянь будэтонын тынад тыршемед но вань шуыса.
 Трубашурын ик Иван Леонидович пумитаз яратонзэ – Пӧжыын (Золотари) вордскем  чебер, визьмо нылашез. Елена нылпи садын воспитатель луыса ужа вал. Ог-огзэс гажась, яратӥсь егитъёс кузпалъяськизы. Пизы вордскиз, корка пуктӥзы. 
 - Нош Тӥ асьтэос Трубашу- рысь-а?
 - Вордски В. Сепычын. Семьяямы ми куинь пиналъёс вал, мон бадӟымез. Костя выны военной луиз, служить каре Санкт-Петербургын, солэн кабинетэз Зимний Дворецын. Званиезъя подполковник ни.  Катя сузэрмы Глазовысь пединститутэз быдтӥз. Тюменьысь воргоронлы бызиз, али отын уло.  
 - Кызьы Трубашуре вуиды?
 - ӟеч улон утчаса. Муми Люция Анисимовна зоотехник вал, папе Леонид Александрович - тракторист. Соку, 1986-тӥ арын, 400 пудолы выль гид усьтӥзы, ужасьёс кулэ вал. Квартира сётӥзы, но ву ворттоно, пу дасяно вал асьмелы. Трос пудо-живот вордылӥм.
 Гуртын будэм адями юртъер котырысьтыз ужъёсты быдэсъяса нуналмысь кужым люка-люка но зэмос батырлы пӧрме. Тани Иван но бусыын будӥсь тыпы кадь юн, сьӧд тэльысь гондыр кадь туж кужмо. Иван Леонидович шуэ, шуныт но, ву но коркан ни, но яратӥсько, пе, али но крестьян ужез быдэсъяны, туж кельше нюлэскын пу дасяны.
 - Батыръёслэн вожвылъяськоназы пыриськыны кызьы мылкыд кариды?
 - Клублэн кивалтӥсез Надежда Александровна Чиркова ӵектӥз, шуиз, тон сяна, пе, кин. Мон пумит ӧй луы, ладно, шуи. Кузпалы но клубын ужа, ваньмы ӵош малпаськимы, кыӵе дӥськут дӥсяно, кызьы ас сярысь  мачконо.
 Асэныз воргорон кылбур пыр тодматӥз, кудзэ ачиз ик гожтӥз. Кужым сяна, Инмар Иванлы мукет быгатонлыкъёс но сётэм. Со кылбуръёс, серемес веросъёс но гожъя, арганэн но шудэ.
 Крезьгуро тӥрлыкен шудыны пинал дырысеныз ик мылкыдыз пуромиз.
 - Вова дядямы арганчи вал. Со шоры учкыса, мынам но шудэме потылӥз. Право басьтэм берам  каникулъёс дыръя совхозын тракторен ужалляй ни. Нырысетӥ уждунэлы «Чайка» арган басьтӥ, али но соин ик шудӥсько.
 - Вожвылъяськонлэн валтӥсь куронэз вал – удмурт кылэз тодон. 
 - Муминым-айиным  ми удмурт сямен гинэ вераськиськом, аслам семьяям ӟучгес ни. Ужын но куспамы ваньмы удмурт вераськиськом.
 - Конкурсэ пыриськемды пумысен кыӵе мылкыдды?
 - Юн умой. Вормисьлы шуыса, бензопила сётӥзы. Эскери - умой ужа. Табере соин пу дасяны ветло ни.
 - Кыӵе малпанъёсын улӥсь- коды?
 - Гуртын ваньмыз умой ке, уж сярысь гинэ сюлмаськиське. Кузёен Николай Николаевич Плетенёвен ми огкылысь ужаськом. Со ачиз но инженер, собере механик вал, мынэсьтым ужме умой тодэ но вала, троссэ малпанъёсме умоен лыдъя. Тулыс бусы ужъёслы техникамы дась, но выльдэм потэ. Каньылля бен басьтӥськом. Туэ гужем кык комбайн басьтыны малпаськом.
 Но югдур секыт ужась киос тырмымтэен: уг окмо трактористъёсмы, скал кыскисьёсмы. Ужасьёс мед лыктысалзы.
 Альбина Бушмакина.
 Глазов ёрос.
 Туспуктэмез авторлэн.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Бесерманъёс кенеше люкаськылӥзы   15-тӥ оштолэзе Бесерман калыклэн огазеяськонэз бадӟым кенеш ортчытӥз. Ужрадэ пыриськизы Глазовысь, Ижкарысь, Яр, Юкаменск, Балезино но Глазов ёросъёсысь бесерманъёс но та калык понна сюлмаськисьёс. 
   Трос ужпумъёсты ӝутӥзы кенеше люкаськемъёс. Тужгес лэчытэз соос пӧлысь – ӧжыт лыдъем калыкъёсты утён, соослы юрттон пумысен законлэн ляб ужамез.
 - Огазеяськонлэн кужмыныз туннэ трос-а лэсьтод, кивалтэт ласянь юрттэт луыны кулэ, - шуиз Валериан Сабреков, бесерман калыклэсь огазеяськонзэ кылдытӥсь.
 Ужпуме вуттэ мукетыз но: бесерман шуыса, туннэ нокыӵе документын гожтэмын ӧвӧл. Азьвыл со паспортын ик пусъемын луэ вал. Лыдъян-чотан дыръя, тросэз асьсэды мукет выжы калыкен герӟало. Бесерманъёслэн гинэ ӧвӧл, со мукет калыкъёслэн но сюлэмшугзы.
 Озьы ке но, азьвыл аръёсын ӵошатыса, бесерман калык ачиз сярысь вань дуннелы юн куараен ивортӥз ини. Кылдытӥсько словарьёс, документальной фильмъёс, туристической маршрутъёс, ортчытъясько калык праздникъёс, конференциос, фестивальёс. Бесерман ансамбльёс ас калык культуразэс возьматӥзы ини Петербургын, Петрозаводскын, Сыктывкарын. Шумпотыса верано, та уж азинске.     
 - Ужамы бадӟым саклык висъяно мукет регионъёсын, кылсярысь, Киров палъёсысь бесерманъёсын матысь кусыпъёс тупатонлы. Ӧжытгес пумиськылӥськомы Юкаменск, Балезино но Яр ёросъёсысь калыкен но. Умой луысал, ёросъёсысь бадӟымгес гуртъёсын но нимаз бесерман огазеяськонъёс кылдытъяны. Та бордын туэ рос-прос ужано. Озьы ик туэ бадӟым ужрадъёслы дасяськоно луоз – сӥё-дано ортчытоно элькун «Кӧрбанэз», Юнда-базарез, «Лампачейлы» - 30 ар тырмонэз но мукетъёссэ, - ивортӥз Бесерман калык огазеяськонлэн кивалтӥсез Сергей Антуганов.
 Уж трос, калыклэн мылкыдыз сӥямтэ. Та кенешын быръемын бесерман огазеяськонлэн правлениез, отчы 13 мурт пыриз. Огазеяськонэн кивалтыны оскемын азьвыл кивалтӥсезлы ик – Сергей Серафимович Антугановлы.
 Елена Пономарева. 
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Ожысь документъёс зэмос югдурез возьмато   Кылем арняе Глазовын ортчиз шаертодосчиослэн XIV-тӥ конференцизы. Сӥземын со вал Быдӟым ожен герӟаськем документъёслы. «1941-тӥ-1945-тӥ аръёсысь Быдӟым ож ялан кыдёке но кыдёке кыле. Нош туннэ шедё ожмаськонэз пӧртэм сямен дунъясьёс. Кунъёслэн, калыкъёслэн, котькуд адямилэн войнае пыриськемзы сярысь соос мыдланьтыса верало. Одӥг мукет учыр пумысен но сокем кӧшкемыт пӧяськонъёс уг пумисько. Ярам, вань зэмос югдурез возьматӥсь документъёс. Соос пӧлын фронтысь гожтэтъёс но». Та кылъёсыз Карл Александрович Пономарёвлэн. Шаерысьтымы дано адями, тодосчи, истори наукаосъя доктор пыриськиз конференцилэн ужаз. Вераськонзэ сӥзиз атаезлэн, Александр Яковлевич Пономарёвлэн, фронтысь гожтэтъёсызлы. 
   - Атае фронтэ кошкиз 1942-тӥ арын 2-тӥ мае, нош быриз сентябре. Со дыр ӵоже гуртаз, Феврония Степановна кузпалызлы, 21 гожтэт ыстӥз.
 Ожмаськонэ мынытозяз, Сыга школаын завуч но географиен дышетӥсь луыса ужаз. Со вакытэ дышетӥсьёслы бронь сётэмын вал. Нош гуртысь воргоронъёс войнае кошкизы, калык синмаз ик вералляз, кызьы озьы, милям пиосмы, картъёсмы ожмасько, нош тон татын пукиськод. Атае одӥг пол гинэ военкоматэ ӧз вазиськылы, фронтэ куриськыса. Но отын одӥг веранзы вал, вань Правительстволэн постановлениез, кудӥзъя дышетӥсьёсты ожмаськонэ келяны уг яра.
 Нош одӥг пол военкоматысь шумпотыса бертӥз: «Мон войнае мынӥсько!» Келязы сое быдэс школаен.
 Нырысетӥосыз гожтэтъёсыз 2-тӥ - 8-тӥ мае гожтэмын. 1942-тӥ арын Ижез но Глазовез меӵак герӟась сюрес ӧй на вал. Иже ӝоггес мыныны луэ вал чугун сюрес кузя Москва пыр. Атае эшъёсыныз 180 иськемез пыдын вамышъяллям, 6 нунал ӵоже ортчиллям.
 Буби туж умой суредалляз, чебер гожъяськылӥз, сыӵе адямиос ичи вал. Сое кельтӥзы сборной пунктэ. Котькуд гожтэтаз верамын, тамаклы туж ёрмо шуыса. Нош со зарни дун вылэм. Муми тодмоосызлэсь махорка утчаса ветлылӥз, кык посылка ыстыны быгатӥз ик.
 13-тӥ июне атае кошкиз фронтэ. Кытӥ мынӥзы, кыӵе сюрессы вал, со сярысь ӧз гожъя.
 Удмуртиысь ожгарчиосты гвардиысь 25-тӥ стрелковой дивизие 81-тӥ стрелковой полк борды герӟало. Солдатъёс нуналаз 30-40 иськем ортчо. Секыт вал егитъёс сьӧры уйиськыны, солы ведь 42 арес вал ни.
 
 Собере вуиз Воронежысь гожтэт. Сюлэмыз вандӥськыса ик мачке фашистъёслэн сьӧсьяськемзы сярысь. Но со дыре ик оскемзэ вера, немецъёсты одно ик вормомы шуыса, нош война бырем бере ӟеч улон кутскоз.
 Берпуметӥ гожтэтсэ гожтэм 16-тӥ сентябре. Со ивортэ, соос кыӵе ке гуртын шуыса. Гурт буш, улӥсьёссэ Германие келяллям. Нош бакчаын ваньмыз будэ, сиён но, тамак но тырмыт. Гожтэтсэ йылпумъя умой мылкыдын, шуэ, тон, Феня, эн сюлмаськы, мон ӝоген берто.  Солдатъёс оско вал, тушмонэз ӝог вормозы шуыса.
 1942-тӥ арын октябре эшшо одӥг гожтэт вуиз на. Отын политрук А. Ф. Голиков анайме кужмо кариськыны куре, Александр Пономарев, пе, геройлыко быриз. Луиз со 29-тӥ сентябре Воронеж улосысь Острогожск ёросысь Урыв гурт дорысь Донлэн бурпал ярдураз. 
 Сётэм кылме быдэстӥ - Муми весь малпанэн улӥз атайлэн бырем но ватэм интыосаз вуылыны. Воронеж улосэ гожтэтъёс ыстылӥм. Калык лякыт, вазиськись вал, гожтылӥзы рос-прос валэктонъёсын, кызьы но маин лыктоно. Но мынам весь дыры ӧй вал. Анай ӧз быгаты ни картэзлэн шайгу вылаз вуылыны. Атаймы доры ветлыны мон кыл сётӥ. Но малпанэ, трос аръёс ортчыса гинэ, улонэ пыӵаз.
 2013-тӥ арын май толэзе мынӥмы Воронеж улосэ. Азьло эмеспие телефон пыр герӟаськиз Острогожск ёрослэн администрациеныз.
 14-тӥ мае вуимы интыяз. Пумитазы милемыз туж шуныт. Лумбыт ветлыны машина висъязы. Нош Урыв гурт поселенилэн йырыз рос-прос мачкиз со интыосын ортчем ожмаськонъёс сярысь. 
 1942-тӥ арын август-сентябрь толэзьёсы асьме войскоос Донлэн бурпал ярдураз ӧжытлы ке но ӝегатыны быгатӥллям Сталинград пала мынӥсь тушмонэз.
 Мумилэн гу вылысьтыз музъем сьӧрамы басьтӥмы вал. Со сюез пазьгимы атайлэн ожмаськон интыосаз.
  Нош отысь сюез анайлэн гу вылаз ваимы. Озьы валчеяськизы мумы-бубыелэн яратӥсь сюлэмъёссы.
 Мумилы сётэм кылме быдэстӥ. Туннэ соос сярысь мачкисько калыклы. Медаз вунэтэ, кыӵе шуг-секытъёс пыр калык ортчиз Быдӟым ож дыръя.
 Альбина Бушмакина.
 Глазов кар.
   Прививка лэсьтод – висёнлэсь палэнскод   Нуналлы быдэ фапъёсын ужасьёс сюлмасько гуртын улӥсьёслэн тазалыксы сярысь. Красногорск ёросысь Бараны гуртысь фапын куинь адями тырше. Кивалтэ Лидия Васильевна Ворончихина, санитарка луыса тырше Валентина Сергеевна Быкова. Ми вераськимы медсестраен Альбина Наговицынаен. Азьло со Прохоровскойын тыршем, нош отысь фапсы ӝуам бере, огазеяллям Бараныысеныз. 
   Эмчиос син улазы куать гуртэз возё, ньыль сюлэсь уно адямилэсь тазалыксэ эскеро. Соос пӧлын сизьымдонлэсь ятыр нылпиос, сю дас мурт арлыдоос.
 Трос сюлмаськонъёс пӧлысь Альбина Юрьевна пусъе кынман висёнъёсын сэрен туэ кылдэм секыт югдурез. Али гинэ чер палэнскыны кутскиз, капчиен шокчыны луиз ни.
 - Вазиськемъёс пӧлысь одӥг муртлы но «грипп» диагноз пуктэмын ӧй вал, - шуэ эмчи, – ӵемгес ОРВИ. Шаерамы пуэд кузёяськем ик, лэся, ми доры ӧз вуы.
 Сӥзьыл тросэзлы прививка лэсьтӥмы. Калык мылысь-кыдысь ужрадэ пыриськиз. Кылсярысь, Прохоровоын сю улӥсьёс пӧлысь ньыльдонэз пуэдлэсь прививка пуктӥзы. Школаын дышетскисьёслы ваньмызлы сямен вакцина лэсьтэмын. Прививка пуктэмъёс но ӵемысь висёнлэсь палэнэ уг кылё, но сокем секыт уг курадӟо.
 Нош али мукетыз йыр висён кутске. Лымы шунаса ӧз на быры, нош лемтэйёслэн адями борды куртчиськемзы сярысь ивор вуиз ни.
 Альбина Юрьевна лыдъя, клещевой энцефалитлэсь но прививка ик утёз шуыса.
 - Нылпиослы дунтэк пуктӥське, нош бадӟымъёслы дуногес усе, конешно, - шуэ кышномурт, - 531 манет. Пайдаез мед луоз шуыса, нырысьсэ прививкаез сӥзьыл лэсьтоно, собере тулыс, ар ортчыса, нош ик тулыс, берлозэ куинь ар ортчыса.
 Прохоровоын ужакум пумиськылӥ лемтэйёслэн куртчемзы бере висьыны усемъёсын. Одӥгез аслам пие, солы соку вить арес вал, али 21 ни. Лемтэез поттэм бере иммуноглобулин пуктӥзы ке но, юн уродмылӥз. Температураез ньыльдонозь ӝутскиз, дас  нунал ӵоже ӧз сиськы, капельница улын кыллиз.
 Туж секыт висиз воргорон но. Нош кышномуртлы прививка пуктэмын вал, соин висёнэз капчигес ортчиз. Лабораториын лэсьтэм анализ возьматӥз, сюпсиськем лемтэй клещевой энцефалитэн но боррелиозэн черламын вылэм. Куиньназы Красногорскысь больницаын эмъяськизы. 
 Эмчиос бадӟым саклык висъяло диспансеризацилы но. Кылем арлы йылпумъянъёс возьмато, диспансеризация пыр ваньмыз, кинлэн арлыдызъя дырыз вуэмын вал, ортчизы. Тазалыксы лекос урод ӧвӧл, шуыны луоз. Нырысетӥ этапез ортчыса, нокин но нимысьтыз специалистъёс доры ӧз ни сюры. Диспансеризациен юнматэм ужрадъёс ортчо Красногорскын, маммолог доры гинэ нылкышноос ветло Глазове.
 - Шӧдтэк шорысь секыт висьыны усемъёслы кыӵе юрттэт сётӥськоды?
 - Асьмеос ке эмъяны ум быгатӥське, ӧтиськомы Красногорскысь «скороез». Кемалась ӧвӧл пересь бабуш кулон калэ вуылӥз. Со сахарной диабетэн курадӟе, ачиз кыллись. Шӧдтэк шорысь сахарез вираз ӝутскем. «Скорой» лыктӥз, эскеризы, укол пуктӥзы, бабушмы юнмаз ведь.
 Трос ӟеч кылъёс вераз Альбина Юрьевна «скорой помощьысь» врач Любовь Геннадьевна Царёва сярысь. Алигес гинэ лыктэм со Красногорске, нош улӥсьёс сое гажало ни лякыт сямо луэмез, висисьёсын шуныт кылъёс шедьтыны быгатэмез, тазалыкез утён удысын трос тодон-валанъёсыз понна.
 Альбина Бушмакина.
 Красногорск ёрос.
 Туспуктэмез авторлэн.
   Ёрослэн бадӟым данэз – ньыль выжыысь спортсменъёсмы   Глазов ёрос администрациын сӥлы каризы кужмооссэ спортсменъёсты. Огазе нош люкаськизы спортысь ветеранъёс, егит но пинал спортсменъёс. Соослэн спортлы ӟырдыт мылкыдзылы луыса, возиське Глазов ёрослэн спортъя данэз. Макем соос ёросын кулэ но гажамон адямиос, пусйиз ӟечкылакуз ёрос тӧро Вячеслав Сабреков. Сюлмысьтыз тау карон кылъёссэ вераз спорт удысэн кивалтӥсь Александр Столбов. 
   - Туннэ асьмеос сӥлы кариськом ваньзэсты, кин адӟем карымон луэ спортэн но тазалыко улонэн эшъяськеменыз. Пӧламы Адамысь Людмила Ивановна Симанова но Петр Павлович Арафаилов – соос луо тужгес арлыдоосыз спортсменъёсмы, 70 арессэс ортчыса но ӵошатсконъёслэсь уг палэнско. Соослэн вормонъёссы сярысь тодо быдэс шаерамы. ГТОя элькун фестивальын Глазов ёрос 3-тӥ инты басьтӥз – та огъя вормонын соослэн но вормонъёссы. Нимысьтыз пусъем потэ ӧлексыослэн спортъя ужрадъёсы пыриськемзэс. Таосыз но вормонъёсын шумпотто. Нош ёрослэн бадӟымлэсь но бадӟым данъяськонэз – ужрадъёсамы арлыдзыя ньыль выжыысь (поколение) спортсменъёс пырисько ини.  
 Бадӟым сӥ но дан физкультураен дышетӥсьёслы, спортъя нылпи школаысь тренеръёслы – вань сюлэмзэс но мылкыдзэс соос сёто кужмо спортсменъёсты будэтон понна.
 ГТО комплекслэн зарни значокеныз ужрадын пусъемын Ксения Уракова, Октябрьский школаысь 11-тӥ классын дышетскись, – ёросысь одӥгез кужмоез куасчи. Тани ӝӧк сьӧрын артысь пуко Пониноысь физкультураен дышетӥсь Николай Анатольевич Максимов но школаысь устоез спортсменка Софья Черенёва. Нылашез тренировать каре Валентина Кунаева, уно вормонъёс басьтэмын ини ёрос но элькун радын.
  Вератэк уд кельты Кожиль школаысь Матвей Захаровез. ГТО-лэсь куронъёссэ спортлэн вить пӧртэм ёзэтъёсызъя быдэстыса, пияш элькун радын 1-тӥ инты басьтӥз. Юн шумпотэ со понна дышетӥсез Е. Ю. Резенова, уга Матвейлы 3 сюрс манет премия но сётӥзы. 
  Люкаськемъёс пӧлын вал Адамысь спортъя нылпи школаысь тренер Алексей Анатольевич Богданов но. Уно кужмо спортсменъёсты со будэтӥз. Та нуналъёсы Алексей Анатольевич дышетскисеныз Стас Ельцовен бертӥзы Коми улосысь, отын ортчиз биатлонъя Дуннелэн кубокезлэн 4-тӥ этапез. Нырысь ик пусъем потэ: туж умой, таӵе радэ ӵошатсконэ пинал спортсменэз ыстыны сюлмаськиллям шуыса. Тодмо ук - уксётэк сюрес вылэ уд поты, та пумысен юрттэт сётэм «Глазовские заводы» огазеяськонлэн кивалтӥсез К. Ф. Касимов. Солы бадӟым тау.
 - Дунневыл ӵошатсконъёсын, кудаз 15 кунъёсысь спортсменъёс пыриськизы, Стас 15-тӥ интые потӥз – со умой. Но быгатонъёсызъя, дасэз кужмоосыз пӧлы но шедемез луысал, ыбылӥськонэз ӧзгес пӧрмы, - валэктэ тренерез.
  Туэ пияш школаез йылпумъя ни, но палэнэ ӧз ке кошкы, тренировкаосты азьланьтыны чакла Алексей Анатольевич. Соин капчи ужаны, шер сыӵеос шедьыло, шуэ. Туж оскиськом: Стас Ельцов школазэ но ёросэз уно вормонъёсын данъялоз на.
 Лариса Быгинская.
 Глазов ёрос.
 Туспуктэмез авторлэн.
   Эн кельтэ нылпидэс огназэ!   «Эн иса!» гинэ шуэмлэн пайдаез ӧжыт, нылпилы одно ик валэктоно, кыӵе кышкытлыке вуттыны быгатэ спичкаен яке зажигалкаен шудон - со сярысь нош но нош тодэ уськытэ Глазовысь тылпулэсь утиськонъя 17 номеро ёзэтлэн ӧнерчиез Анна Александровна Дряхлова. 
   - Кемалась ӧвӧл карын улӥсьёс шуэрес учырез адӟизы: 9 этажъем коркалэн одӥгаз укнолэн карниз вылаз бӧрдыса пинал сылэ, юрттыны куре. Валэктэ вал радызъя, мар луиз?
 - Зэм, таӵе кышкыт югдур вал 24-тӥ мартэ Толстой урамысь одӥгаз коркан. 17 номеро ПЧ-лэн диспетчерской службаезлэн пультаз нуназе ивор вуиз, та коркась укноетӥ ӵын потэ шуыса. Отчы соку ик тылпу кысӥсьёс ыстэмын вал. Ог кык-куинь минут ортчыса, мукет  ивор вуиз на - укно карниз вылын пинал сылэ. Ньыль минут ӵоже тылпу кысӥсьёс корка дорын ни вал, автотубатсэс пуктыса, пиналлы юрттыны дыртӥзы. Та вакытэ ик бускельёссы, квартираын огназ пинал кельтэмын шуыса тодыса, ӧссэ тӥяны кутскиллям. Но ӧсэз усьтӥллям гинэ, вылазы нап сьӧд ӵын вӧлскем. Огез бӧрсьы мукетыз адямиос пыраллям квартирае, пиналэз поттон понна, но юн зол ӵын сэрен, быгатымтэ. Соку одӥгез пиосмурт сыӵе амал кутэм: ассэ быдэсак вуэн киськам, шоканзэ коттэм кышетэн утем, ӝуась корка пырыса, пиналэз поттэм. Со герой – ЧМЗ-ын ужась 34 аресъем Алексей Караваев.
 - Кытысь тылпу потэм? Кин янгышен?
 - Тодмо луиз – тылпу потэм пиналлэн тылын шудэменыз. Гуртаз огназ кыльыса, малпам маке эскеронъёс ортчытыны, со понна газовой зажигалка кутэм но балконэ интыяськем. Тылпу кузёяськем балконын, озьы ик комнатаысь но кухняысь потолоке вутскем. Ивор ӝог вуэмен но тылпу кысӥсьёслэн быгатыса ужаменызы, тылпу кысэмын вал 5 минут куспын.
 - Валамон, тылпулэсь кышкам пинал укно карниз вылэ вуэмын, кытчы пегӟыны ёрмыса. Мар кароно вал таӵе югдуре шедем пиналлы?
 - Нырысь ик вазиськеме потэ мумы-бубыослы, пиналъёслэн песянайёссылы-песятайёссылы – дышетэ пиналдэс, тылпу потыку, ассэ шонер возьыны. Мед со тодоз: тылпуэз, ӵындэмез яке ӵын зынэз гинэ но кылыса-адӟыса, коркась ӝегатэк потоно. Тылпу сярысь одно ик бадӟымъёслы верано яке «01» телефонъя жингыртоно тылпулэсь утисьёслы. Со сяна, нылпи садъёсын но школаосын одно ик вераськыны кулэ тылпулэсь утиськонъя правилоос сярысь.  Россиысь МЧС-лэн Удмурт Элькунъя валтӥсь управлениез нош но нош тодады уськытэ: пиналэз корка огназ ӧвӧл кельтоно. Мар карыны ёрмыса, со ӵемысь кутэ спичка, нош шудтэм учырозь кема ик ӧвӧл.
 - Пинал тылын шудыны медаз кариськы шуыса, бадӟымъёслы кыӵе визь-кенеш сётысалды?
 - Тупен-тупен верало на:
 - ӵемгес вераллялэ пиналлы тылпулэсь утиськон правилоосты;
 - со правилоосты быдэстон учыръёсы асьтэды шонер возе, соку пиналды но адӟоз-тодаз возёз, мар кароно;
 - эн возе спичкадэс пиналлы кутымон интыын;
 - покчи пиналэз эн косэ гур эстыны, газ плитаез яке мукет электротӥрлыкез ӝуатыны;
 - чаклалэ пиналъёсты тылскем ӝуатонлэсь;
 - ваньмон дыръяз пиналдэс тунсыко уже кыске.
 Ватсасал на – асьмеос, мӧйыос, зэмос сюлмаськеменымы гинэ быгатомы покчиосты тылын шудонлэсь алыны, ас юртъермес, ваньбурмес утьыны, тужгес но дунозэ  - нылпилэсь улонзэ утьыны.
 Лариса Гурьянова.
 Глазов кар.
 Туспуктэм ПЧ-17 ёзэтлэн архивысьтыз.
   Балезино ёросын сюресъёсты паськытато   Кылем арняе та ужъёсты лэсьтӥсь бригада Бурино гурт сьӧрын ужа вал. Марлы писпуосты кораны кулэ, кинлы соос люкето? Та юанлы валэктон сётэ Константин Преснухин, Ижысь «Каскад» ООО-лэн кивалтӥсезлэн воштӥсез. - Сюрес дуръёсты паськытатонэз Удмуртиысь сюрес хозяйствоя но транспортъя министерство милям огазеяськонмылы оскиз. Та уж ортчытӥське машинаосын ветлӥсьёсты кышкытлыклэсь утён понна. Писпуос сэрен адӟыны уг луы нюлэскысь сюрес вылэ потӥсь пӧйшуръёсты, поворот сьӧрысь лыктӥсь машинаосты. Соин ик сюреслы матын будӥсь писпуосты корано луиськомы. Огъя валысь, сюрес шорысен палдурыз 25 метр буш луыны кулэ. Верало на, та ужен огазеяськонмы нырысьсэ уг турскы ини, - телефон пыр валэктӥз Константин Евгеньевич. 
   Балезино ёросын сюрес паськытатон ужез быдэстэ нимаз бригада, кивалтӥсьсы Андрей Фёдоров.
 - Кызьы шуо, ми – подрядчикъёс, бригадаямы 5-6 мурт ужа. Нуналлы быдэ ог 100 метр сузяса вуттӥськом, куддыр ӧжытгес но. Кораса гинэ мыноно ӧвӧл ук, эстоно кадьзэ писпуосты вандылӥськом, люкъёсы дасяськом, жуг-жугзэ сутӥськом. Ужмы трос, нырысь-валысь учкыса гинэ капчи кадь адске, - шуэ Андрей Аркадьевич.
 Милемды адӟем суред паймытӥз ик, уго сюрес вылтӥ машинаен мыныку ум но малпаськиське, кин ке но ми сярысь чаклаське шуыса. Нош, зэм но, та чебер писпуос сэрен сюрес вылын кӧня веть шуге-леке шедисьёс луо. Озьыен, бригадалэн лэсьтэм ужез кӧня адямиосты утьыны быгатоз.
 Елена Пономарева. 
 Балезино ёрос.
 Туспуктэмез  Г. Богдановалэн.
   Турын сутӥзы – коркатэк кылизы   Шаерамы 24-тӥ апрельысен нюлэсъёсты тылпулэсь утёнъя нимысьтыз режим ялэмын. Та нуналысен уг яра тылскемъёс лэсьтыны, кӧс турынэз, юртъер котырысь жуг-жагез сутыны. Сыӵе куронъёс юнме шорысь ӧвӧл пуктэмын. Малпаськытэ Хакасиын, Забайкальеын но мукет улосъёсын кылдэм югдур. Шуом, Хакасиын 1200 пала корка ӝуаз, вить сюрс мурт пень вылэ кылиз, кызь укмыс адями быриз. Тодмо ни, сыӵе югдур кылдытӥзы асьсэос улӥсьёс. Кин ке кӧс турын сутӥз, кин ке пикник бере тылскемзэ ӧз кысы, кин ке тамак пумзэ куштӥз. Нош пӧсь куазь но лек тӧл тылпулы гомӟыны юрттӥзы.  
   Удмуртиысь нюлэсъёсын, лудъёсын но тылпу потон учыръёс пумиськыло. Берло нуналъёсы Ижкар котырын гинэ даслэсь уно учыръёс шараямын ни. Глазов ёросын та пумысен али югдур огсыр. Со сярысь милемлы ивортӥз Глазовысь лесничестволэн кивалтӥсезлэн воштӥсез Светлана Ювченко.
 - Нюлэсъёсты утёнъя режим кыстӥське сӥзьылозь, зоръёс кутскытозь, луэ со октябрь толэзь котыр. Со вакытэ лесничествоын ужасьёс нимысьтыз режимъя ужало. Бер ӝытозь дежурство радъяськомы. Рацияя тылпу потон сярысь ивор вуэ ке, вазиськиськомы «Глазовлес» огазеяськонэ, соосын валче ортчытӥськомы ни тылпу кысонъя ужрадъёсты. Нырысь ик, югдурез эскерон понна, ужасьёс УАЗикен интыяз мыно. Машинаын вань пичи тылскемъёсты кысонъя тӥрлыкез. Тылпу гома ке, келяськомы пожарной машина. 
 - Сыӵе ужрадъёслэн пайдалыксы вань-а?
 - Кылем арын одӥг тылпу потон учыр но ӧй вал. Кӧс турын ӝуатскылӥз, но кысыны дырыз дыръя вуылӥм. Нош кызьы со луэ? Мынэ, шуом, адями сюрес вылтӥ, тамак пумзэ турын вылэ куштэ. Куддыръя нылпиос но виноватэ шедё. Соослэн адӟемзы потэ, кызьы кӧс турын ӝуа. Ӵемысь бадӟымъёс уг малпасько, юртъер котырысьтызы жуг-жагез, турынэз сутыны кутско ке, кытчы со вуттыны быгатоз. Эшшо но эшшо калыклэн тодазы уськытэм потэ на, тулыс тылэн сак луоно шуыса.
 Али ми ӵемгес пумиськыломы калыкен, гуртъёсы, сикъёсы рейдъёсын поталомы. Тужгес но вылӥ вырйылъёсысен, Солдырь, Богатырка гурезьёсысен, бинокль пыр учкиськомы, кытын ке ӵын уг-а поты шуыса. Тылпуэз алонъя куронъёсты тӥясьёсты администртивной кыл кутон улэ кыскыны быгатӥськомы. Тылскем, жуг-жагез сутэм понна 4000 манетозь штраф чакламын.
 Матэкто май праздникъёс. Ваньмыз витё шулдыр куазез, нюлэскы шутэтскыны потон дырез. Нюлэсчиос гинэ шундылы уг шумпото, малы ке шуоно тужгес но ӵем тыл потон учыръёс луо тулыс праздникъёсы. 
 - Каръёс ярато Адам гурезьёсты, - шуэ Светлана Владимировна. – Соин ик отӥ пала нуналаз одӥг пол гинэ ум вуылӥське.
 Ачим но Адамысь бере, умой тодӥсько, кӧня калык отчы лыктэ ваньмон дырзэ ортчытыны. Милям коркамы сик дорын ик. Одӥгаз тулыс ӧжытак сутскыны ӧм шеде. Шутэтскисьёс тылскиллям, нош тӧл тылгизьыосты кӧс турын вылэ пазьгем. Адӟимы турынлэсь гомӟемзэ, ву киськаны турскимы, нош тыл син куспын пужымъёс вылэ ожалскиз. Писпуос, сюсьтыл сямен, огез бӧрсьы мукетыз ӝуатскизы. Ведраосын бызьылэммылэн пайдаез одӥг но ӧз адскы. Тыл тӧлпери кадь гурт вылэ мынэ ни вал, но сюрес дугдытӥз. Ӵапак корка вадьсамы быдэс чур нюлэс сутскиз.
 Кызь ар котыр ортчиз ни, али выль писпуос будӥзы, но сое тодэ вайыса, ялан малпаське, сыӵе адӟон палэнтӥ мед кошкоз шуыса.
 Тылпу потон учыръёсты шараяку, жингыртыны луоз Нюлэс хозяйствоя министерстволэн диспетчерской службаяз таӵе телефонъёсъя: 56-93-60, 8-800-100-94-00 яке 01, 112 телефонъёс пыр.
 Альбина Бушмакина.
 Глазов ёрос.
   Дугдытэм кырӟан. Самки клубез ворсало   Гуртын улон капчи ӧвӧл. Улонмы азьпала мынэ кадь, нош шуг-секытъёс олокытысь кылдо. Тани Глазов ёросысь Самки гуртын улӥсьёс понна секыт ивор вуиз – клубзы ӝоген ворсаськоз. Клубын ужасьлы Людмила Снигиревалы, уж ӵектытэк, ужлэсь мозмытон сярысь бумага кияз сётэмын ни. Вераны кулэ, та нылкышно огназ будэтэ куинь пиоссэ, нош гуртын уж шедьтыны туж шуг. 
   - Милемлы, ёрос депутатъёслы, Самки клуб пумысен улӥсьёслэсь гожтэт вуиз. Сое эскероно луимы калыклы юрттэт сётонъя комиссиын. Клуб кулэяське тупатъянлы, со ужъёсты «Коротай» эштос быдэстыны быгатоз. Людмила Снигирева ужтэк кылёза-а уз-а, депутатъёс та юанэз шонер эскерозы шуыса малпасько. Малы ке но асьмеос ӵем гурт улӥсь сярысь вунэтӥськомы. Туннэ огзэ юртэз ворсаськом, нош мукетсэ усьтыны кынармы уг тырмы ини, - вера ёрос депутатъёслэн калыклы юрттэт сётонъя комиссиезлэн кивалтӥсез Александра Туктарева.
 «Коротай» эштослэн кивалтӥ- сезлэн Игорь Шудеговлэн верамезъя, Самкие выль ферма пуктон сярысь малпанъёс вань. Уго туннэ нуналлы татысь гидын ог 170 йыр кысконо скалъёссы лыдъясько. Ужасьёс пӧлын трос егитъёс. Нош клубез ворсазы ке, егитъёс, оло, кошкозы но. Ваньмон дырзэс ортчытыны Куреггуртэ вить иськеме культура юртэ ветлэмзы уз поты.
 - Ёрос депутатъёслэн калыклы юрттэт сётонъя комиссиязы эскероно луэ эм удысэз но. Татын но югдур туж секыт кылдэмын. Туннэ нуналлы куинь гуртъёсысь медпунктъёсын: Чураын, Самкиын, Чажайын - фельдшеръёссы ӧвӧл. Чура гуртэ фельдшер шедьтӥм, шуыны луоз. Чажай медпунктын но ужаны соглаш луись вань. Самкие фельдшер утчатозь, Куреггурт медпунктысь ужасьёс ветлозы, - азьланьтӥз веранзэ Александра Антоновна.
 Нина Токмина.
 Глазов ёрос.
   Шонер гожъяськем потэ!   Глазовын но ёросын улӥсьёс пыриськизы «Бадӟым удмурт диктант» гожтонэ, кудӥз радъяськиз «Тотальный диктант» огъяросси акциен одӥг нуналэ.  
   8-тӥ оштолэзь, кӧснунал. Чупыр-чупыр вамышъясько пединститут пала. Ӧсъёсыз доры вуыкум ини синйылтӥсько кышномуртэ: та но диктант гожтонэ дыртэ, дыр, шуыса малпай. Артысь пукыкумы, матысьгес тодматскимы. Пониноысь, удмурт кылъя но литературая азьвыл дышетӥсь Галина Яковлевна Иванова со вылэм.
 - Ужан дыръямы Люция Никитична Возисоваен ӵошен кыӵе выримы удмурт кылэз дышетон, утён пумысен! Ӧвӧл ни удмурт кыл школаын, факультатив чотын гинэ кылемын на, - жаляса вера тодмое, собере азьланьтэ: – Удмурт диктант гожтонъя ужрадэ пыриськытэк кылеме уг луы – асме эскереме потэ.
  Мыным но та ужрад сюлэмыя. Тунсыко потэ диктантлэн текстэз но: кылем аре солэн пуштросэз тодмо суредасен Семён Виноградовен герӟаськемын вал, туэ  - биологи наукая докторлэн Виктор Туганаевлэн пичи дырысь тодэ ваёнъёсыныз.
 Шумпотымон: диктант гожтыны егитъёсмы но мылкыд кариллям. Пединститутысь студентъёс люкаськиллям, озьы ик быдэс классэн вуизы карысь 16 номеро школаысь удмурт кылэз дышетӥсь нылпиос.
 Шумпотыса пумитамы тодмо шаертодосчиез Альбина Баженоваез, библиотекаын ужась Ольга Шиляеваез, «Иднакар» газетын азьвыл ужасез Галина Власоваез. Туж потэ на вал пӧлысьтымы адӟеммы мукетъёссэ эшъёсмес но. Таӵе ужрад трос-трос удмуртъёсты мед люкалоз вал. Со возьматысал кылмес гажаммес, дуно кареммес, валче ужаммес. 
 Тау шуиськом Ольга Никифоровалы – со сюлмаське Глазовын та ужез радъян пумысен. Оскиськомы, диктантэз «Мынам Удмуртие» радиолэн меӵак эфирез улсын гожтӥсьёс но вал шуыса.
 Лариса Гурьянова. Глазов ёрос.
 Туспуктэмез авторлэн. 
 Бадӟым уже пыриським Тямысэтӥ оштолэзе быдэс улос пыриськиз Бадӟым удмурт диктант гожтонэ. Ми но Куреггурт школаын 8-тӥ классын дышетскисьёсын асьмедыз эскерыны малпамы. Ачим радио пыр верамъя гожтӥ, нош пиналъёсын вордӥськон нуналэ гожтӥмы ни. Шумпотӥсько: удмурт кылэз валасьтэм нылпиосмы но пӧламы ужазы. Кылъёсты гожтонын янгышъёс ичи ке вал, знакъёсты пуктонын пиналъёс шугъяськиллям.
 Озьы ик гуртын улӥсьёс но, кылсярысь, Кабакгуртысь Нина Григорьевна Максимова, Куреггуртысь Любовь Михайловна Шудегова но Зоя Александровна Дзюина та ужрадлэсь палэнэ кыльымтэ. Школазэс кемалась быдтыса но, та кышномуртъёс умой гожтӥллям. Ӟечокъёс!
 Маргарита Чибышева, 
Глазов ёрос.
   Вамыштӥськом библиотекае   21-тӥ оштолэзе шаерысьтымы библиотекаос, музейёс, книгаен вуз карись магазинъёс пыриськизы быдэс Россиын ортчись «Библиоуй» акцие. 
   Туэ ужрадъёсын бадӟым саклык висъяськиз инкуазез утёнлы.  Со сяна, эскериськизы библиотекае калыкез кыскон пумысен туала амалъёс.
 Глазовысь В. Г. Короленко нимо библиотекаын бер ӝытозь мынӥзы пумиськонъёс, концертъёс, мастер-классъёс, экскурсиос, визь сынан шудонъёс. 
 Куать часэ кутскиз акциез усьтон ужрад. Та дырлы библиотекае уно калык люкаськиз ни. Тужгес но трос пиналъёс, кудӥз анай-атайёсынызы, песянайёсынызы.
 Библиотекае пырыку ик тодмо ни, со 150 ар ӵоже книга дуннее сюрес усьтэ шуыса. Татын калыклы ӵектэмын киоск «150+», юбилейной лотерея.
 Кык пияшъёс визьзэс сынало библиодендрарийын. Кидысъёсъя соос тодмало будосъёсты. Собере пичи чуркаосъя верало писпуэз но кӧня солы арес. Визьмоесь ик таос - одӥгез 15 номеро, нош мукетыз 11 номеро школаысь. Шуо, милем тунсыко таӵе ужрадэ пыриськыны.
 Кельшиз пиослы но нылъёслы «Озелени планету» квест. Эмъюм турынъёсты, будосъёсты, выжыкылъёсты тодэмзэс возьматӥзы, музъемез жуг-жаглэсь утялтӥзы, нош ваньзэ быдэстэм бере коньыт кузьым басьтӥзы.
 Пиналъёс но бадӟымъёс выль киужъёслы мыло-кыдо дышетско. Кин ке сӥньысъёслэсь суредъёс пӧрмытыны дышетске, нош кин ке суреданын монотипия амалэн тодматске.
 Шуг-секытъёслэсь, быронлэсь, пӧртэм сьӧд кужымъёслэсь утись пусъёс лэсьтон улсын мылкыд карисьёс тодматско удмурт калыклэн историеныз но лулчеберетэныз. 
 Та ӝытэ библиотекае лыктэмъёс юнме дырзэс ӧз быдтэ. Пумиськизы суредасен Владимир Наговицынэн, тодматскизы Сергей Довлатовлэн, Рудольф Нуриевлэн творчествоенызы, ческыт чай юизы, трос тунсыкозэ тодӥзы.
 Альбина Бушмакина.
 Глазов кар.
   «Вунонтэм полк»-ын – песятайёссы но   9-тӥ май праздник вуон азьын котькудмылэн но, дыр, сюлэммы ӵем жугиськыны кутскылэ, бам кузя синкылиос васькыло. Валамон, кытысь соос: тодэ лыкто Быдӟым ожын бырем атайёс но песятайёс, вынъёс-агайёс, ӵыжы-выжыос. Быремъёсыз гинэ уг, войнаысь бертыса ини, улонысь кошкемъёсыз но. Туж умой малпаллям «Бессмертный полк» акциез радъясьёс. Табере котькудмы быгатӥськомы Вормон нуналэ дуно адямиосмылэн туспуктэмъёсынызы одӥг бадӟым ужрадэ пыриськыны – буре ваеммес вераны, одӥг мылкыдын огазеяськеммес возьматыны. 
   «Вунонтэм полк» арлы быдэ люкаське Глазовын но. Отчы пыриськон мылкыдын кемалась улӥсько вал. Туэ дасесь ни кыкезлэн ик пересь тятяосылэн туспуктэмъёссы. Тодӥ, Свобода площадьын нимысьтыз палатка усьтэмын, кытын туспуктэмъёсты дасяло шуыса. Уж бере одӥгаз нуналэ дыртӥ отчы.
 Та ужен кивалтэ вылэм Алексей Мелехин, карысь егитъёслэн парламентсылэн азьветлӥсез. Бордаз юрттӥсьёсыз – волонтёръёс. Вить минут но ӧз ортчы: ваем туспуктэмъёсты бадӟыматӥзы, транспарантъёс вылэ юнматӥзы, сэрегаз Георгиевской лента понӥзы на. Калык лыктэ, ужзы мынэ.
 - Кӧня ке нунал куспын гинэ кык сюлэсь ятыр туспуктэмъёс дасямы. Эшъёсмы карысь мукет интыосын но ужало на, озьыен, огъя вылысь сизьым сюлэсь транспарантъёс лэсьтомы, - шуэ Алексей. - Быдэс дуннеен та ужез радъямы: волонтёръёс тани пырисько, транспарантъёсты дасязы карысь мебель лэсьтӥсь огазеяськонъёс, палатка но сётӥзы.
 Туспуктэмъёсты корка пыртӥ, интыяй. Пересь тятяосы табере бордам уло кадь потэ. Шумпотон ивор сярысь ӵыжы-выжыосылы жингыртӥ.
 Тау ваньмызлы, кин та кулэ ужез радъя но нуэ!
 Лариса Гурьянова.
 Глазов кар.
 Туспуктэмез vk.com/gorodglazov сайтысь.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Тӥ - бадӟым музъемлэн гажано муртъёсыз   Озьы шуыса вазиськиз кышноослы – фронт мышкын тыршисьёслы но нэнэослы – тодмо поэтмы Степан Широбоков ож лудын гожтэм кылбураз. Одӥгаз тол нуналэ Штанигуртысь Серафима Васильевна Антонова доры вуизы ёросысь ветеран огазеяськонлэн кивалтӥсез но ёзчиосыз - Россилэн азьмуртэзлэн В. В. Путинлэн ӟечкылан телеграммаеныз но кузьымъёсын. Шумпотыса пумитаз кунооссэ, сюлмысь вераськиз. Со вал 2015-тӥ аре, 90 арес тырмон нуналаз. Кема улонэз та кышномуртлэн матысь адямиосыз бордысь но потэ. Кык пиналъёсыз но куинь выжы 25 нуныкаосыз ини – ваньзылэсь сюлмаськемзэс но яратэмзэс шӧдэ-адӟе. 
   Улонэз Серафима Васильевналэн меӵак герӟаськемын Совето Союзлэн историеныз. Нырысь интыын котьку вал уж. Ваньмыз огъёзоосыз сямен ик, вазь кутскиз ужаны. Семьяязы соос укмыс нылпиос ке вал, кин быгатэмезъя гурт котырын, кин колхоз ужын тыршизы.
 Быдӟым ож вакытэ Сималы Иж-Балезино чугун сюрес лэсьтонын но курадӟоно-ужано луиз, собере – нюлэс дасянын. 16 аресаз почта нуллыны оскизы. Котькуд коркан ожысь ивор витьылӥзы: кудаз - шумпотон, кудаз - куректон вуттылӥз. Пинал сюлэмлы капчи-а вал гуртоосызлы похоронка сётыны! Буйгатон кылъёс но шедьтыны выриз, чидатэк ачиз но  бӧрдылӥз.
 Вормон нунал вуиз, но бадӟым странамес ож бервылъёсысь ӝутоно вал. Нош ик со – нырысьёсыз радын. Сепыч ныл скал кыскиз «Родина» колхозын, собере – «Октябрьский» совхозын, бригадирын но улӥз. Котькытын но ужезлы вань лул-сюлэмзэ сётыса тыршиз. Ужамез сярысь ӟеч верало данъетъёсыз: «Победитель  социалистического соревнования», «Ударник коммунистического труда», пусъемын Калык хозяйстволэн адӟытонэзлэн медаленыз.
 Семья кылдытӥзы ас гуртысьтызы ик Быдӟым ожысь сӧсыр луыса бертэм пиен. Константин Владимирович кык орденъёсын сӥлы каремын. Но улонысь со вазь кошкиз. Серафима Васильевна, кӧня ке аръёс огназ улыса, Римма нылыз доры Штанигуртэ выжиз. 
 Бадӟым выжыезлы со адӟем карымон но туж гажамон адями. Кин быгатоз меда тямыс праправнукеныз ушъяськыны! Инмар тӥни кыӵе шуд сётэм та кышномуртлы.
 Бадӟым аресэз шоры учкытэк, Серафима Васильевна туннэ но тэк уг улы: котьмаин но тунсыкъяське, лыдӟиське, пӧра. Машинаосын но турске: вуриськемез ке потэ -  швейнойзэ кутэ, черсэмез ке – электропрялка сьӧры пуксе. Росода но дасям ини со, бакчае потон дырэз чидатэк вите. Паймод но бырод!
 Та шулдыр куартолэзь нуналъёсы Серафима Васильевнаез, озьы ик оже пыриськемъёсты но солэн мышказ тыршемъёсты  сюлмысьтымы ӟечкыласьком Вормон нунал праздникен! Тазалык но шумпотон сӥзиськом, тау шуиськом – музъемозь йыбырттыса.
 Лариса Гурьянова.
 Глазов ёрос.
 Туспуктэм Антоновъёслэн альбомысьтызы.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    «Вунонтэм полк» Куреггуртын   Трос  пӧртэм ужрадъёс ортчизы «Куреггурт» муниципал кылдытэтын  Вормон нуналлы сӥзьыса.  Уг вунэты калык аслэсьтыз геройёссэ. Милям поселениямы ӧвӧл ни оже пыриськемъёс, но митинге пото на ож мышкын тыршемъёс. Кыкетӥ арзэ гуртамы радъяське «Вунонтэм полк» акция. Таяз арын эшшо но тросгес пыриськисьёс вал: пичиос но, бадӟымъёс но. Кин песятаезлэсь-песянаезлэсь  туспуктэмзэ нуэ, кин  нимъёссэс гожтыса гинэ мынэ. Туспуктэмъёсын мынӥсьёс туэ ож кырӟанъёсты кырӟаса  ортчизы. Кыӵе со сюлэмез бугыртӥсь  часъёс! 
   Артысь Самки гуртын ас  понназы но «Бессмертный полк» акция ортчытӥзы. Соиз валамон но, дыр: татын улӥз «Куреггурт» муниципал кылдытэтысь берпуметӥез ожгарчи Лузянин Карп Яковлевич. Ӧвӧл ни  соос пӧламы, но ноку уз вунэ!
 Маргарита Чибышева.
 Глазов ёрос.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Быдӟым ожысь ветеранэн пумиськон   Вормон нунал азьын Кун Кенешлэн тӧроез Владимир Невоструев но элькун парламентлэн депутатэз Андрей Волков уйпал ёросъёсысь Быдӟым ожысь ветеранъёс доры кузьымъёсын вуылӥзы.  
   Война сярысь тодэ ваёнъёс утисько котькуд семьяын, котькуд сюлэмын. Со тодэ ваёнъёс пӧлэстӥсько синкылиосын но, шумпотонэн но. Асьме калык чидаз, вормиз тушмонэз. 
 Туннэ нуналлы дуно адямиосмы, Быдӟым ожысь ожгарчиосмы чиньыен лыдъямон кылемын.
 Ярысь Яков Семёнович Ившин Вормон нуналэз пумитаз Берлинын.
 Павел Фёдорович Мерзляков, озьы ик Ярысь, шедиз Восточной фронтэ, зенитчик вал. Дораз бертӥз 1954-тӥ арын гинэ. Сьӧраз ваиз вуоно кузпалзэ. Кемалась ӧвӧл соос 65 ар ӵош улэмзэс пусйизы. Павел Фёдорович ожын ӵош ортчем эшъёсызлэсь туспуктэмъёссэс ӝик-ӝик возе фотоальбомаз. Тросэз соос пӧлысь асьме шаерысь, пе, вал.
 
 Яр ёросысь егит нылаш Лидия Соломина фронтэ кошкиз 1943-тӥ арын. Сюриз 2-тӥ Украинской фронтэ. Эмпоездын санитарка вал. Ожмаськон дыръя кыӵе гинэ кунъёстӥ потоно ӧз луы - Украина, Румыния, Чехословакия, Венгрия. Али ожысь ветеранлы 93 арес, озьы ке но, яратоно ужезлэсь, книга лыдӟонэзлэсь, уг палэнскы.
 Нош Юкаменск черкогуртысь Людмила Петровна Жуйковалы туэ 95 арес тырмиз. Война кутскыку со школазэ йылпумъяз, 1942-тӥ арын фронтэ басьтӥзы. Вормон нуналэз Австриын пумитаз. Мукетызлы ветеранлы Антон Матвеевич Чернышевлы вуоно арын 100 ар тырмоз. 
 Шумпотыса пумитаз куноосты  Глаз ёросын улӥсь ветеран Анна Трофимовна Седых. Владимир Невоструев но Андрей Волков сяна, Быдӟым Вормонэн ӟечкыланы лыктӥзы  Кун Кенешлэн депутатъёсыз Ольга Черкасова, Алексей Бельтюков но Глаз ёрослэн йырыз Вячеслав Сабреков. Милемлы но, газетын ужасьёслы, шуд усиз нош пумиськыны Быдӟым ожысь ветеранъёсын.
 Анна Трофимовна вордскемын Липецк улосысь Лебедянь городын. Шедиз уй бомбардировщикъёслэн авиационной дивизиязы. Нош Слудкаысь Любовь Семёновна Трефилова Карельской фронтын зенитчица вылэм. Али ке но «А зори здесь тихие» киноез бӧрдытэк учкыны уг быгаты. Нош ик  войнае кадь вуи потэ, шуэ со.
 Леонид Григорьевич Барышников улэ Выль Парзи гуртын покчи пиеныз. Война дыръя снайпер вал. Кык пол сӧсырмыны шедиз. Дор палъёсаз бертыны кылдӥз 1950-тӥ арын гинэ.
 Кун Кенешлэн тӧроез котькудӥзлы ик сюлэмез буйгатӥсь шуныт кылъёс вераны шедьтӥз.
 - Кунамы улӥсьёс кышкасьтэмесь, ужаны яратӥсесь, ог-огзылы юрттыны дасесь. Соин ик тау шуиськомы, музъемозь ик йыбырттӥськомы соослы, - шуиз Владимир Невоструев.
 Нина Дзюина.
 Глазов ёрос.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Чингыли жингыртэ, бадӟым улонэ ӧтчаса   Школаез йылпумъясьёс понна кылем арняе берпуметӥзэ жингыртӥз урокэ ӧтчась чингыли. Выпускникъёслы та нунал шумпотон но, со дыръя ик синвуос но вае. Школаен, эшъёсын но дышетӥсьёсын люкиськон капчиен уг сётскы. Кӧня ке шурдытэ вуоно улон сярысь малпан но: мар вите отын, кыӵе луоз со – азьланез? Та нуналъёсы выпускникъёс понна шумпотонэн но соос сярысь сюлмаськонэн тыремын лулпушъёссы Глазов ёросысь дышетонъя управлениын ужасьёслэн но. Школаез йылпумъясьёс но «Берпуметӥ чингыли» сярысь вераськиськомы Р. Р. Пинегинаен, дышетонъя управленилэн кивалтӥсезлэн воштӥсеныз. 
   - Римма Рудольфовна, лыдӟисьёсмылы тодазы уськытон понна, вералэ вал, кыӵегес лыдпусъёс туннэ ёросын дышетон удысъя?
 - Глазов ёросын ужа 20 школа, соос пӧлысь 11-ез – шор ёзо школаос луо. Кызь пӧлы ик пыртӥськомы на Пониноысь нылпи юрт-школаез. Огъя валысь, 1346 дышетскисьёсмы чотасько.
 Бадӟым улонэ туэ вамыштозы 53 выпускникъёсмы. Кылем арын но сомында ик вал. Шор ёзо школаос пӧлысь туэ кыкез школа – Адамысь но Пусошурысь – выпусктэк кылизы, 11 классэз йылпумъясьёссы туэ татын ӧвӧл. Жаляса верано, туала вакытэ, гуртъёсын пиналъёс ӧжытэн, сыӵе но югдур кылдыны быгатэ.
 9-тӥ классэс йылпумъяса, школаосысь кошкозы 121 дышетскисьёс, кылем арын 143 вал. 
 - Тӥледлы иворто-а, кыӵе муген пиналъёс кошконо карисько укмыс класс бере?
 - Пиналъёсын, дышетӥсьёсын вераськыса, милемлы тодмо, ог 50 процентэз кошкисьёс пӧлысь курдало ЕГЭ-лэсь. Собере тросэз пиналъёс но мумы-бубыос чаклало тазьы но: укмыс класс бере кошкыса но техникуме яке училищее пырыса, пинал дышетскоз но, специальность но басьтоз. Мон сямен, со урод ӧвӧл. Но котькуд пинал та быръёнэз ачиз лэсьтэ.
 - Римма Рудольфовна, шор ёзо школаез йылпумъясьёсты басьтыса, кыӵегес луэ таиз выпуск?  
 - Зэм, котькуд выпуск аспӧртэмлыко луэ. Кызьы одӥг пинал мукетъёсызлэсь висъяське, озьы ик татын но. Одӥг выпуск сярысь но урод кылын ӧй верасал, ваньмыз нылпиос син азе но сюлэме кылё. Котькудӥзлэн ик соослэн улон шоры ас синмын учкемзы, улонэз валамзы, ваньмыз ик чебересь, визьмоесь. Кылем арын, кылсярысь, школазэс йылпумъясьёс пӧлысь ог 80 процентэз вузъёсы пырыны быгатӥзы.
 Котькуд аре сямен ик, туэ но выпускникъёсмы пӧлын школазэс медален быдтэмъёс вань. Соос куинь кузя – Качкашур, Кожиль но Дондыкар школаосысь дышетскисьёс луо. Дышетскыкузы, соос асьсэды умой ласянь гинэ возьматъязы: олимпиадаосы, конкурсъёсы пыриськылӥзы но вормонъёсын шумпоттылӥзы. Туж оскиськом, медален пусъем данзэс, вормон мылкыдзэс соос азьланяз но уз ыштэ шуыса.
 Ваньмызлы школаез йылпумъясьёслы сӥзем потэ, азьпала улонзы умой мед ӧръяськоз. Кыӵе гинэ шуг-секытъёс ӧз пумиське, соосты вормыны мед кылдоз. Малпанъёссэс улонэ пыӵатыны мед быгатозы. Со дыръя ик верам потэ на: эн вунэтэ школаостэс но дышетӥсьёстэс.
 - Тау, Римма Рудольфовна, шуныт кылъёсты понна. Ваньмыз верамдыя ик мед луоз! 
 Елена Пономарева.
 Глазов ёрос.
  
 Матэкто шутэтскон нуналъёс Кызьы ивортӥз наукая но дышетонъя министр Алексей Мирошниченко, туэ гужем пӧртэм пумо лагерьёсын шутэтскозы 100 сюрслэсь трос нылпиос.
 Ужалозы 719 лагерьёс, соос пӧлысь 585-аз пиналъёс шутэтскозы нуназе гинэ, 17-аз тазалыксэс юнматозы, 19-аз кар сьӧрын сменаос радъяськозы, 9 пинал санаториос усьтэмын луозы, со сяна, 62-аз нылпиос шутэтскозы но со дыре ик ужалозы.
 176 мурт - ӟеч дышетскисьёс, спортын, киужъёсын асьсэды умой ласянь возьматэмъёс -  «Артек» лагере мынозы. Но туэ сюрес дунэз мумы-бубыослы  тыроно луоз.
 Нина Николаева.
   Дан Тӥледлы, музъем ужасьёс!    Иж тракт вылысь кожоно гинэ, Трубашуре нуись сюрес кузя синэз но сюлэмез шумпоттӥсь суред усьтӥське: бур палаз – гырем-кизем музъем тани-тани вожектэм удэн шобырскоз, нош паллян палаз кыстӥськись бусыосын тракторъёс котыръясько.
 Вуоноезлы бадӟым осконэн туэ бусые потӥзы «Октябрьский» эштосысь нянь будэтӥсьёс. Та мылкыдзылы инкуазь но дурбасьтэ, данъяса сямен шундыё нуналъёссэ кузьма. Бусы ужъёсын быгатыса кивалтэ агроном       Н. В. Чирков. Котырысь котькуд лудэз, котькуд нюкез но бамалэз, котькуд сюресэз но ошмесэз тодмо но дуно Николай Васильевичлы: туэ кызь сизьыметӥ тулысэз берга бусыостӥ, берлозэ кыксэ – валтӥсь агроном луыса. Марысь мар ке, эштос кузё но, трактор руль сьӧрын пукись но – юало солэсь.
 Нош мынам тодэм потӥз, асьсэ дасям тысен-а сеялкаоссэс тырмыто, басьтоно-а луизы.
 - Кылем аре элита кидыс басьтӥмы вал «Кожильский» эштосысь. Озьы туэ асьмелэсьсэ кизиськомы ни. Урожай ӟеч басьтыны луоно вылэм, но веть удобрение тырмыт ӧвӧл. Ваньзэ 140 тонна басьтэмын ке, кытчы кидыслы шуыса кизиськом - отчы но берло аръёсы мерттэм трос аръем турынъёс вылэ гинэ поттӥськом. Оглом 2600 гектар вылэ кизёно, нош удобрение окмоз ӝыныяз. Сое басьтон понна но кузёмы кык толэзь ӵоже бызьылӥз.
 - Выль кузёды - асьтэ адями. «Октябрьский» эштослэн азинскемезлы осконды юнма, озьы-а?
 - Кызьы нош сотэк. 20 ар ми ӵош ужамын ни Николай Николаевич Плетенёвен. Чупрес, оскымон адями со. Шӧдӥське, эштос ужъёс понна сюлмыныз висе.
 Но ужасьёсмы уг тырмо ук, кулэ кадръёс ӧвӧл. Тани кизьыны потӥмы – мастерскойысь но, фермаосысь но калык люкамын, кыкез механизаторъёсмы Коӵыш гуртысь кутэмын. Пудо вордӥсьёсмы бӧрдо ни: скалъёсты вож турын вылэ поттоно ни вал, шуо. Чидалэ на ӧжыт шуыса буйгатӥсько, пастухъёссы уга кизёнэ басьтэмын.
 
 Тулыс бусы ужъёс азьланьско. 13-тӥ майлы валэс юос но пуртэсо культураос кизьыса быдэстэмын ни Алнаш, Вавож, Кизнер, Можга, Сарапул ёросъёсын. Уйпал районъёсты ке басьтоно, азьпалан мынэ Красногорск ёрос, татын чакламлэн 80 процентэз ужъёс быдэстэмын, ӧжытлы бере кылё юкаменскъёс, соос сьӧры уйисько яръёс (64%), глазовъёс планлэсь 63 процентсэ кизизы ни. Балезиноослэн чакламзылэсь ӝыныез но лэсьтымтэ ай эшшо. Уго татын Чупчи сопалась хозяйствоослэн музъемъёссы туж бер шупало – со ик ӝегатэ ужъёсты.
 

 - Кыӵе югдур техника ласянь?
 - Ушъяськыны номырин. Техника вуж. Интыысьтыз вырӟе – умой кадь мынэ, кӧня ке ортче но пумен тӥяське. Пыр тупатъяно-лэсьтоно луэ. Нош кӧня уксё запчастьлы кошке!
 Туала техникаез верано ке, вань милям но «Обь» нимо комбинированной агрегатмы. Туж кельшымон: музъемез бугыртэ, кизе но кидысэз соге. Но одӥг гинэ уга, эшшо медло на вал! Соку зябен но турсконэз ӧй луысал.
 Ужасьёсмес пусъем потэ: котькудзы сюлмысь тыршо. Туэ нырысьсэ ваньмыз техникамы, та вакыт бусыосы ог кызё пала потэмын, ГЛОНАСС системая ужа, озьы адӟыны луэ: кин кӧня ужаз, кӧня пукиз. Со но токма сылыны уг ни сёты.
 - Кизён ужъёсты ӝоген йылпумъялоды ни?
 - Куазь гинэ мед сётоз! Кизьыны потӥмы 3-тӥ мае. Ужпум пуктэмын сыӵе: 13 нунал ӵоже быдэстоно. Но вань милям одӥг бадӟым сюлэмшугмы: Сепыч шур сьӧрын 1500 гектар музъемъёсмы вань, нош тыро-пыдо выжез ӧвӧл. Тулыс шур вӧлске, со интыяз пуксьытэк, отчы потэммы уг ни луы. Но туэ удалтӥз: та нуналъёсы трактормы отчы но вутскиз ни.
 Со выжез тупатоно шуыса, гуртоосмы кӧня арзэ монэ депутатэ но бырйылӥзы, но ужпум интыысьтыз ӧз вырӟы. Сокем кулэен ӧз лыдъялэ, лэся.
 - Николай Васильевич, сомында аръёс гурт удыслы сӥзиды, бусыосысь ужгурез кылыса, сюлэмды шумпотонэн тыре, дыр?
 - Зэмзэ вераса, сокем ик шумпотонэз уг шӧдӥськы. Но котькыӵе дыръёс луыло. Гурт удыс – со, нырысь ик, бадӟым сюлмаськон но кыл кутон. Секыт-а, ӟечгес-а вакытэз кемдэ, но гыроно-кизёно музъемъёсмес ум кулэстӥське. Собыдӟа пудо уллёез – тужгес бадӟымез ёросын, кысконо скалъёс гинэ 920 йыр – сюдоно-вордоно ук.
 Витисько ни, ку мыным пенсионной фондысь жингыртозы но шуозы: «Чирков эш, лыктэ ни пенсия оформить карыны».
 Тазэ кылъёссэ пальпотыса вераз Николай Васильевич. Нош ми малпамы: таӵе адямиос ке кошкизы, кин меда интыязы султоз? 
  
 Туннэ нуналлы «Октябрьский» эштосын ог 70 процентэз вазь вуись валэс юоссы киземын ни. Тыршо гуртоос, приказ сётэмын: 5 часэ ӵукнаысен ӝыт 9 часозь бусыын. Ужасьёсты нуналаз кык пол пӧсь сиёнэн сюдо. Нош валтӥсь агрономез шумпотто - кизён ужъёслэн радызъя мынэмзы но бадӟымесь тӥяськонъёстэк ужамзы. Тазьы ик мед быгатозы пумозяз вуттыны!
 Ёросъя ке учконо на, азьпалан мынэ «Чура» - валэс юосты кизён ужъёсты 12-тӥ мае  быдэстӥзы ни. Бере кылемзы уг поты «Луч», «Коммунар», «Пригородный» эштосъёслэн. Ӟеч мылкыдын кизем тысь ӟеч урожаен мед шумпоттоз!
 Лариса Гурьянова.
 Глазов ёрос.
 Туспуктэмъёсыз авторлэн.
 Бусыын тузон пурӟе, музъеме кидыс усе Михаил Вячеславович Волков 32-тӥ тулыссэ бусые потӥз ини. Армиысь лыктыса ик, руль сьӧры пуксиз, со дырысен арысь аре музъемез гыре, кизе, ю-нянь октэ-калтэ. Нырысь ик машинаез ГАЗ-52 вал. Со дырысен кыӵе но техникаен ужаны ӧз кылды. Али солы оскемын кык машина: зернозагрузчик но автоболлер. Котькуд ужез мылысь-кыдысь быдэстэ, юн оскымон воргорон. Али со кизьыны кидыс ворттэ. Ӝоктыса гинэ вуо, трактор гур-р! карыса ик кошке. Сьӧраз тузон пурӟе.
 Трубашур бригадаысь воргоронъёс бадӟым мылкыдын тыршо, дыраз, ӝог но вылӥ ӟечлыкен кизён сярысь сюлмасько.
 Галина Богданова.
  
   Сюроос луд вылын ни   Пудоосты гидысь луд вылэ поттон вакыт кутскиз. Чылкыт омырын, шунды сиос улын но вож турын вылын ӝоген йӧллэн ӟечлыкез будоз.  «Куркан» огазеяськонлэн Тутаево фермаысьтыз пудоосты арня ӵоже кырын возё ни.   - Хозяйствоын ваньмыз ньыль отделение лыдъяське, - мачке «Курканысь» зоотехник-селекционер Жанна Логинова, - Гулекшурын, Палагайын, Тутаевоын но Курканын.Тутаевоын тужгес но ичи пудоосмы, 90 йыр котыр. Луд вылэ поттылыны кутскимы 11-тӥ майысен. Йӧлзы медаз сины шуыса, ӟечгес сюдыны тыршиськом, тросгес силос сётӥськом. Тыршеммылэн пайдаез вань, йӧл шуак ӧз сины, котькуд скаллэсь шорлыдын 100 граммлы гинэ ичиёмиз, нош ваньзэ али суткаяз 9,5 тонна кыскиськом. 
   Стресслэсь утён вылысь, азьло кык часлы гинэ поттылӥм, собере куинь-ньыль часозь йылэтӥм. Соин сэрен ужан радлыкмы но воштӥськиз. Учкиськом куазь шоры, кылсярысь, пӧсь шунды улын соослы секыт, соин куке нуназеозь, куке нуназе бере лудын возьмано луэ. Куинь пол кыскиськомы. Ӝытсэ вить часэ ке кутскиськомы вал, табере куать час котыр кыскиськомы ни.
 - Шумпото, дыр, пудоос кыре потэмзылы?
 - Ой, лашкинъяло ук. Пыдъёссэс ӝутъяло, вераоссы ик олань-талань ӝутъясько. Азьло поттэммы бере, эшшо уг но валало вал кадь, мар кароно, турын но уг сиё, музъемез зынъяло.
 - Лемтэйёс кышкытлык ваё-а скалъёслы?  
 - Уг. Мон тодӥсько куакечъёслэн йӧлазы лемтэй висёнъёс пыӵало шуыса, соин ик одно пӧзьтыса гинэ сиёно, нош скал йӧл таиз ласянь чылкыт. Луд вылэ поттон азьын ми быжоослы лэсьтӥськомы прививкаос урмон висён но кӧлъёс пумит.
 - Пудо возьмасьёс шедьтӥ- ды-а?
 - Юри дасямы. Котькуд отделениын 3-4 адями возьмаськоз. Милям секыт югдурмы скал кыскисьёсын, туж кулэяськиськом дояркаослы.
 - Сӥзьыл пудо возьмасьёсты кызьы данъялоды?
 - Ми ваньмызлы пудо вордон удысын ӟеч ужасьёсмылы кунян сётӥськомы: скал кыскисьёслы но, осеменаторъёслы но, кунян сюдӥсьёслы но.
 Ми гуртэ вуылыку, пудоосты луд вылэ нуназе бере поттӥзы. Скал гидысь азьло загонэ, собере кыре. Омырез шӧдыса, скалъёс визьтэммыса шур дуре бызизы. Сюресэз выжыкузы, машинамес но ӧз шӧдэ кадь. Тужгес но шаплыосыз пичи шур вамен ури-бери лашкинтӥзы ни кытчы пыдъёссы нуо. Пудо возьмасьёс, кык воргоронъёс, милемын вераськыны вис но ӧз шедьтэ. Скалъёс медаз пазьгиське шуыса, асьсэлы пыдъёссэс жалятэк бызьылоно луэ.
 - Сюломы ӧвӧл на, - шуо пиосъёс, - ӝоген лэсьтомы, как шлач шукком дак, сразу люкаськозы. 
 Альбина Бушмакина.
 Юкаменск ёрос.
 Туспуктэмез авторлэн.
   Флаг лопыръям улсын вожвылъяськон   «Октябрьский» ООО нырысьсэ уг люка пудо утисьёсты. Котькуд ужрадэз аспӧртэм радъя. Таяз учыре скал кыскисьёслэн конкурссы ортчиз Россия Федерациысь гурт удысын тыршисьёслэн профсоюззылэн флагез лопыръям улсын. Сое ӝутыны дан усиз 2013-тӥ арысь призёрлы Татьяна Снигирёвалы. 
   Татьяна Яковлевна «Октябрьский» эштослэн Трубашурысь бригадаяз тырше. Дас ньыль ар ни скал кыске. Али солэн 79 сюроосыз.
 - Ӵукна 3 часэ султӥсько. Фермае 4 час но ӝыны вуыны кулэ ини, кыскыны кутскиськомы вить часэ. Ужмы куинь час котыр кыстӥське. Ваньмыз дояркаосмы тямыс кузя, вань подменнойёсмы. Ужаськомы кык сменаен. Эшъёсы туж ужасесь. 
 - Сомында животтэс туссыя, нимзыя тодӥськоды-а?
 
 - Кызьы уд, сямзыя но котькудзэ тодӥсько. Огезлы лякытын гинэ вазиськод, мукетсэ зол куараен зыбломытыны кулэ. Соос но веть адямиос кадь. Вал мынам одӥгез туж кылзӥськисьтэм, ӵыжаськись скалэ, нокызьы но дышетыны ӧй быгаты. Туж жаль потэ, но сдать карыны косӥзы ук, ато секыт югдуре, пе, вуод.
 - Нош тодмотэм животэн кызьы огкыл шедьтӥськоды?
 - Та пумысен туннэ дотово сюлэмшугъяськи: аслэсьтыд скалдэ уд вайы ук, нош тодмотэменыз вераськыны быгатоно, соин лушкемак маялтӥ, небытак вази пеляз. Конкурслэсь та люкетысьтыз куронъёссэ умой кадь быдэстӥ. 2-тӥ этапаз аппаратэз кемагес сэрттӥ-люкай, ми веть али мукетгес тӥрлыкен ужаськомы, таизлы кынар но, быгатэм но кулэ.
 
 Зэмзэ верано ке, таӵе вожвылъяськонэ кыкетӥзэ пыриськисько. Но сюлэм изи-гази каре. Эшъёсы мыным оскизы фермамылэсь данзэ утьыны, возьытэ ӧвӧл уськытоно вал.
 - Уждэс капчи уд шуы, нош кызьы шутэтскиськоды?
 - Шулдыр улӥськомы. Вань праздникъёсты, вордскем нуалъёсты коллективен ортчытӥськомы. Алигес нош ужрадэ пыриськимы, «русские бабки» дӥсяськыса, калыкез паймытӥмы. Мукет дыръяз сценка но пуктӥськомы. Куддыръя эшъёсы шуо, та Снигирёва опеть маке малпаз ни, тӥни сценарий гожтэм. Ялан соослы шуисько, бумагая рольдэс эн дышетэ, сюлэмдыя сцена вылын вераське – озьы улонлы матынгес луэ. Ум, мӧзмыса ум улӥське.
 Секытгес ик йӧтэ пудо вордон удысын тыршисьёслы. Али Трубашур фермаын скал кыскисьёс, тямыс нунал ужаса, одӥг нунал гинэ шутэтско. Таӵе конкурсъёс, вожвылъяськонъёс коть мылкыдзэс кӧнялы ке бурдъяло. Берло дыре хозяйствоосы, профсоюз юрттэмен, санаторийёсы путёвкаос висъяны кутскизы. Апрель толэзе Татьяна Яковлевна но ужъя эшеныз Ольга Александровна Черепановаен Уваын шутэтскизы.
 Галина Сунцова. 
 Глазов ёрос.
 Туспуктэмъёсыз авторлэн.
 Глазов ёросысь скал кысконъя операторъёслэн конкурссы ортчытӥське ужасьёслэсь ӧнерзэс ӝутон, уже выль технологиосты кутон, ветеринаръёслэсь куронъёссэс улонэ пыӵатон но тодон-валанэз муромытон вылысь. Туэ вожвылъяськонэ 13 хозяйствоосысь 23 мурт пыриськиз. Ортчиз со 3 этапъя: йыр-визез сынан, аппаратэз сэрттон-бичан, скал кыскон.
 Эштосъёсысь ӧнерчиослэсь кылдытэм жюри сак эскериз конкурсэ пыриськисьёсты, одӥг янгыш но адӟытэк кельтымтэ. Со дыре ик мылкыдзэс ӝутъялляз. Шӧдско вал сюлэмшугъяськонъёс но – нокинлэн но бере кылемез ӧз поты.
 Вормисен лыдъямын но «Глазов ёрос» муниципал кылдытэтлэн грамотаеныз сӥлы каремын «Пригородный» СХПК-ысь оператор Надежда Леонидовна Алексеева (1-тӥ интые потӥз), ӧжытлы гинэ бере кылиз Кожильысь Раиса Михайловна Поздеева, куинетӥез луиз «Кожильский» СПК-ысь ик Татьяна Геннадьевна Ельцова. Мукетъёсыз но скал кыскисьёс пусъемын коньдон премиосын.
 Вожвылъяськон выжвылъяськонэн, но тужгес тодэ кыльымонэз – тодмоосынызы пумиськонъёс, шулдыръяськон, огъя ӝӧк сьӧрын вераськон.
 Ужрадэ пыриськемъёс тау каро конкурсэз радъясьёслы, тужгес но гурт удысъя ёрос управлениен кивалтӥсьлы Галина Аверкиеваелы, специалистъёслы Надежда Дзюиналы, Елена Васильевалы но Октябрьскийысь ӧнерчиослы.
   Шумпотӥське: бусые потон дыр вуиз   1-тӥ Май праздник шуныт шундыё нуналъёсын шумпоттӥз. Лудъёсы но бусыосы пумен тракторъёс потӥзы - кутскон сётӥзы гырон-кизён ужъёслы. 
   «Октябрьский»-ын бусые праздник азьын ик потӥллям ни. Тямыс тракторъёссы али  ужало: 3-ез – подкормкаын, кылемез – усыяло. Та нуналъёсы милемыз Галина Анатольевна Аверкиеваен, ёрос тӧролэн воштӥсеныз, возёслэн кузёез бусыостӥ нуллӥз-ортчытӥз.
 - Бусые тулыс потыку, сюлэм котьку но шугъяське-тулкымъяське, - шуэ Николай Николаевич Плетенёв.
 Гырон-кизён ужъёслы «Октябрьский» возёсын котыр ласянь ӟеч-ӟеч дасяськиллям. Техосмотрез вань техниказы ортчиз. Ёросысь гурт удысъя ёзэтлэн валтӥсь инженерез Михаил Набоков ушъяса вера Трубашурысь егит механикез Костя Перевощиковез.
  Ужасьёслэн мылкыдзы умой. Туэ хозяйство трос выль техника басьтыны быгатӥз. Гуртоослы кун ласянь юрттэт луыса (5 %-ем капчиятэм кредит висъяське), узырмизы 3 выль сеялкаосын, «Дон» но «Вектор» комбайнъёсын. Али кузё эшшо банкетӥ бызьылэ на: француз погрузчик, пе, басьтомы.
 - Котьма лэсьтэ, котькытын яралоз: фермаын – живот сюдоз, бусыын – октоз-калтоз, -валэктэ Николай Николаевич.
  
 Иж тракт вылысь Трубашуре нуись сюрес вылэ кожиськод гинэ – кыкнапалаз возёслэн лудъёсыз кыстӥсько. Кытын-мар ужъёс радъясько, тупен-тупен валэктэ кузё. Тани ӟег ӝужа ни, нош таиз бусы исамтэ на: кын улэ гырем маке. Таосыз лудъёсын трос аръем турынъёс будо. Соослы али минерал ватсэтъёс сётӥсько.
 - Удобрение ноябрь толэзе ик басьтӥмы, - веранзэ азьланьтэ. – Бухгалтермы Александр Николаевич Баженов чупырскытӥз: ойдо, пе, уксё вань дыръя басьтомы ини.
 Озьы гектарлы быдэ шорлыдын 11,3 кило минерал ватсэтъёс дасяллям. Кытчы кулэ – окмоз, шуэ.
  
 - Та дыре тужгес кулэез уж – музъемлэсь мускытсэ утён. Соин ог ньыль нунал усыянэн выром на, собере гинэ кизён борды кутскомы.
 Вуим усыясьёс доры. Та ужен вырисьёс  - куиньназы  ик егит механизаторъёс: Дима Золотарёв, Андрей Исупов но Дима Ашихмин. Одӥгез трактор сылэ. Мар луэм? Матаз вуыса адӟим ни: Андрейлэсь тракторзэ нӧдэ кыскем, потэмез уг ни луы.  Зэм но, нюкъёсын но нюлэс дуръёсын нӧд, кытӥ-отӥ лымы но кылле на. Николай Николаевич соку ик кутскиз телефонэз борды, тае юрттӥсьтэк уд ни потты, шуэ.
 Тракторысьтыз васькыса, дорамы вуиз Дима Золотарёв. Шумпотыса ӟечбуръяськисько: мыло-кыдо, ужзэ яратӥсь пияш сярысь гожъямы ни вал газетамы.
 - Музъемлэсь мӧзмиськиз ни вал, - шуэ Дима.
  
 Ужасьёссэ кузё туж дунъя. Тросэныз соосын уно аръёс артэ но огкылысь тыршемын. Сюлэмыз шуг гинэ луылэм, куке одӥгез устоез механизаторез Сергей Попов толалтэ лыктэм дораз но, ужысь кошко шуыса куриськем, выль коркаме, пе, йылаз-пумаз вуттоно. Пумит ӧз кариськы вал. Тулыс вуиз но, Сергей Пименович нош трактораз пуксиз. Табере кыкназылэн но сюлэмъёссы каньыл. 
 Лариса Гурьянова.
 Глазов ёрос.
 Туспуктэмез авторлэн. 
   Дёбы пумита выльдэм синпелетэн но чылкыт урамъёсын   Котькуд гуртын, городын сямен ик, али мыно чылкытатон ужъёс. Тросэз соосты 9-тӥ Маёзь быдэстыны тыршизы, азьланьтӥсько соос али но. Май праздникъёслы ик тупатъямын вал гуртъёсысь бырем солдатъёслы синпелетъёс но. 
   ВОЙНАЫН ожмаськисьёслы синпелет Дёбы гуртлэн кутсконаз интыяськемын. Арлы быдэ татын буре ваё войнае кошкем 481 гуртооссэс, 427-ез соос пӧлысь фронтысь ӧз бертэ ини.
 Памятникез тупатъян ужъёс оштолэзе мытэмын вал эшшо. Быдэстӥзы соосты Глазовысь Наговицын С. А. ужбергатӥсьлэн фирмаяз ужасьёс. Нырысьсэ та ужен соос уг ни выро: талэсь азьвыл тупатъязы Курьяысь но Ботанихаысь памятникъёсты. Туэ но Дёбыын гинэ уг ужало, та вакытэ ик выльдӥзы на Прохоровскийысь но Архангельскойысь синпелетъёсты.
 «Дёбы» муниципал кылдытэтлэн тӧроезлэн А. А. Князевлэн верамезъя, тупатъян ужъёс 60 сюрс манетлы султӥзы. Коньдонэн юрттӥзы вал Кун Кенешлэн депутатъёсыз О. И. Черкасова но А. В. Бельтюков.
 
 БАДӟЫМ праздниклы шуыса, азбарзэс чылкытатыны тыршизы огназы кылем пересьёс понна кылдытэм юртын но. Огазьын, бадӟым семья кадь ужазы та коркан улӥсь мӧйыос но отын ужасьёс. 
 Тани Василий Селифанович Гавшин, солы 75 арес, азбарын кылем лымыез лопатаен бугыртэ – озьы со ӝоггес шуналоз. Нош Апполинария Максимовна Поторочина, 76 аресъем песянай, жуг-жагез одӥг люке нуллэ. Ужлы нокин ёрмымтэ, ваньзы мылысь-кыдысь турско-ужало.
 Азбарзэ но корка азьзэ утялтыны дыртэ Дёбыын улӥсь Зинаида Евгеньевна Полыгалова но. Огназ ӧвӧл – котыртӥз ик бергало куакечъёсыз.
 - Туннэ нырысьсэ лэзи, соос но шуныт омырен мед шокалозы, - пальпотэ кышномурт.
 Шумпотэменызы, лэся, кытчы гинэ уг вутско та пудоос! Но утялтӥсьсылэсь кыдёке кошкыны уг дӥсьто.
 
 Вераськон сьӧрын  Зинаида Евгеньевна улонэз сярысь трос тунсыкозэ мачкиз. Кышномурт та гуртын ик вордскемын вылэм, но кӧня ке аръёссэ семьяеныз улӥллям Свердловск улосын. Берло кошкон сярысь юан султӥз но, кышномурт шуиз, кошконо ке – вордскем палъёсам гинэ. Озьы ик лэсьтӥзы.
 Юртсы сылэ шулдыр интыын. Вылтусызъя – шудон корка кадь, чебер наличникъёсыз соку ик син азе шедё.
 - Антон пие озьы вандылэ! – данъяськемзэ уг ваты мумы. - Гужем коркамы эшшо шулдыргес луоз на: сяськаосын, садъёсын вырыны яратӥсько.
 Дышем сямъя, май праздникъёсы Зинаида Евгеньевналэн семьяез огазе люкаськиз, шашлыкъёсын кунояськиз. Таяз радэ мугез но бадӟым: огез внукез технологияя всероссийской олимпиадаын (пырак Питере ветлӥз) призовой инты басьтӥз.
 Елена Пономарева. 
 Красногорск ёрос.
 Туспуктэмъёсыз авторлэн.
   Оскыны но уг луы...   ИСТОРИЫСЬ ЧУРЪЁС Чажай гурт пыре «Верхнебогатырка» муниципал кылдытэтэ. Кылдэмын со лесоучасток сямен кылем даурысь 40-тӥ аръёсы. Инъет понӥллям 1947-тӥ аре фронтысь вуэм заключённойёс. Нырысь ик музъеме гудӥзы улон интыос (землянкаос), пичи шур дуре пуктӥзы кирпич гур но кутскизы нюлэс кораны. 1948-тӥ арын матысь гуртъёсын улӥсьёс ужаны вуизы. Ӝутӥзы баракъёс, нянь пыжонни, столовой, мунчо, усьтӥзы магазин, клуб но библиотека. Писпуосты погыръязы киын, толалтэ ошъёс вылын поттылӥзы Верхний Рюме но Чупчи кузя келяллязы война бере куашкам каръёсты, хояйствоез ӝутыны. Ӵукна 3 часысен уйшорозь ужаллязы. 60-тӥ аръёсы Чажай-Яр сюрес усьтӥськиз, корам ӵаӵчӓез чугун сюрес станцие поттылӥзы. Та вакытэ ик гурт пуме интыяськиз воинской часть. Офицеръёслы кык этажъем трос квартираем коркаос ӝутӥзы, соослэн асьсэлэн котельнойзы, гаражъёссы вал – быдэс военной городок. Ог 200 семья улӥз. Посёлок паськытаз, выль техника вуиз. 1972-тӥ арын пуктӥзы выль школа, дышетскизы соку отын 400 пиналъёс. 70-80-тӥ аръёс Чажай понна тужгес умой дыр вал: посёлокын ужаз нылпи комбинат, бытовой обслуживаниея комбинат, столовой, почта, куинь магазин, мунчо. Огыр-бугыр улон кутскыса, лесоучасток пытсаськиз, воинской частез быдтӥзы, берпуметӥосыз кык офицер семьяос 1996-тӥ арын кошкизы. Посёлок выльысь гурт луиз. Туннэ нуналлы Чажайын улэ 236 адями. 
   Кин ке ачиз берга, кин ке дасьсэ возьма Кытчы гинэ эн учкы, Чажайын одӥг суред: ас гумырзэс ортчем коркаос, кырыжам, сисьмем кенеръёс. Гурт шорын ик куашкатэм юртлэн бервылыз – бералъям-сэрпалъям фундамент, борддоръёс.
 Но… Нырысь учкемъя гинэ быдэсак югдур уг усьтӥськы, вылэм. Ужа магазин, культура юрт, медпункт, вӧл-вӧл тымет адӟиське, гурт шортӥ вольыт сюрес кыдёке кыстӥське. Отын-татын трактор гуретэм кылӥське, машинаос ветло. Озьыен, гурт улэ.
 Хозяйствозы татын кемалась ӧвӧл ни – леспромхоз пытсаськем бере, ужаны нокытын. Кин кызьы быгатэм берга – одӥгъёсыз воргоронъёс вахтае ветло, мукетъёсыз каре ужаны кариськемын, куинетӥосыз семьяязы пенсия басьтӥсьёссы вӧзын возисько.
 Улӥсьёс вань бере, соос сярысь сюлмаськись но кулэ. Одӥгез сыӵеос пӧлысь Владимир Торопов, мыло-кыдо воргорон.
 - Мон староста но, мэр но, юась-верась но, - серем пыр вера Владимир Викторович. – 2005-тӥ арысен «Верхнебогатырка» муниципал кылдытэтысь депутат.
 Кылдэм ужпумъёсынызы гуртоос нырысь ик солы вазисько. Куке но военной мурт (татысь частьын служить кариз), соосты быдэстон борды ӝот-ӝот басьтӥське – озьы со дышемын: лэсьтоно ке, пумозяз. Но соку ик куашканы кутскем гуртысь кылдэм югдурез озьы гинэ тупатыны уг луы. Быгатэмзыя ву гумыосты люкетэн-люкетэн вошъяло, кинлэн гуртаз ву пыртымтэ, соослы колонкаосты кельто.
 
 Техника пумысен, шуом, трактор кулэ ке, юрттӥсьёс шедё, кылсярысь, туж мылкыдо Сергей Владыкин. Толалтэ но сюресъёсты сузяны со нырысь ик вазиське.
 Улӥсьёс котьма пумысен Владимир Викторович доры мыно. Ноку но со пумит ӧвӧл, курымтэзы дыръя но ачиз ик юрттыны кариське. Но куд-огез дышемын азьло сямен улыны: мед кин ке лыктоз, лэсьтоз, шуом, кенерзэс гинэ но муртлэсь тупатэмзэ витё, лэся.  Но веть леспромхоз ӧвӧл ни, кин соослы выльдыны кулэ. Дасьсэ витьыса улонлэн вакытэз ортчиз – али котькудӥз ас понназ берга.   
 Трос шугъяськонъёс кылдэмын школалэн юртэз пумысен. Али отын медпункт, клуб интыяськемын.
 - Та пумысен – мачке Владимир  Викторович, - депутатлы Ольга Черкасовалы вазиськи буш интызэ квартираослы тупатъяны ӵектонэн. Кылскиз, туспуктэмъёс лэсьтыны, гожтэтэн ыстыны косӥз.
 Та выллем ужпум 2008-тӥ арын но вал ни. Куронъёс гожтэтэн ыстэмын вал, но пумыз-йылыз кытчы ке ышиз, валэктон ӧз вуы. Соку озьы ик та юртысь буш интызэ улоннилы сётыны дэмламын вал. Дас квартира лэсьтыны луысал яке пересьёслы юрт усьтыны. Вазиськылӥ Александра Туктаревалы но – пумит луиз. Дондыкарысь сад-яслиез, пе, соцюрт лэсьтомы. Питкевичлы вазиськылэме но ӧз юртты. 
 Туж жаль потэ, озьы ик школамы тус-тас луоз шуыса. Гурт шорысь кирпич бервылъёсты адӟиды ук. 1992-тӥ арын пуктэм бадӟым юртлэн бервылыз со. «Перестройка» шуон ӧй ке луысал, татын сад-ясли, контора интыяськысалзы. Пуш ужъёс гинэ кылемын на вал. Улон мыдлань берытскем бере, юртэз огез ужбергатӥсь 40 сюрс манетэн басьтӥз: сэрттӥз-куашкатӥз, мае поттыны луиз нуиз. Бервылзэ калтытыны нокыӵе эскерись органъёс но уг быгато – мынам, пе, со территорие ӧвӧл, поселение мед утялтоз.
 Галина Богданова.
 Улӥсьёс ичиёмо Ужан инты Чажайын кылдыто почта, медпункт, магазин но лесхоз. 1986-тӥ арысен медпунктын фельдшер луыса тырше  Елена Ивановна Сергеева.  Шуэ, ужаны кутскыкуз, гуртын улӥсь 860 муртлэн но воинской частьын служить карись сюрс муртлэн тазалыкез сярысь сюлмаськоно вал. Али эмчи син улаз возе 236 муртэз. Тужгес но трос пересьёс. Медпунктэ вазисько сюлэм, пыдъёссы висёнэн, вирзӥбетэн.
 - Эмъюм туж ичи ваё, - шуэ Елена Ивановна. – Тани берлозэ укмыс пумо гинэ лекарство ваизы. Азьласянь курон гожтӥськомы ке но, уг быдэсто. Умой дыр вал, куке ми асьмеос кулэ эмъюм вайылӥмы, али сыӵе луонлыкмы ӧвӧл ни.
  Гурттылэн вылтусыз адӟем карымон ӧвӧл, шуысал. Малы сыӵе?
 - Кык-куинь корка сяна, ваньмыз юртъёсмы леспромхозлэн ваньбурез вал, приватизировать карымтэ. Аслад ӧвӧл бере, юртъеръёс но утялтымтэ. 
 Егитъёс Чажае уг лыкто. Валамон, уж но уд шедьты, улон инты но, сюресъёс но тупатъямез куро.
 Альбина Бушмакина.
 Лэсьтӥсез ӧвӧл ке, ваньмыз куашка ни Гурт пумысен бурпала кожыса, нюлэс дурын сылэ одӥг гинэ корка. Азьпалаз адско на сэрттэм коркаослэн бервылъёссы: куашкам фундамент, кирпичъёс.
 Коркан улэ пересь кышномурт Зоя Игнатьевна Золотарёва пиеныз. Пумиськимы ми соин магазинын, ӵапак басьяськыны лыктэм вылэм. Кык сумкаын сиён-юон, нимысьтыз коробкаын – курегпуз. Кызьы улӥськоды шуыса юаммылы, номыр но умойзэ вераны ӧз шедьты. Пыдъёсы, пе, висё, улӥськомы кыдёкын, нош магазинэ, кык иськем пала, пыдын ветлоно луэ, сюресмы ӧвӧл, корка липетмы вия, нош воштыны ум быгатӥське. Ачиз сэзь вераське, пумен ӝожтӥське, нош пумен пальпотэ. Кылмы тупаз бере, адӟеммы потӥз улоннизэ. Со сяна, одӥг пол ке но, шуиськом, машинаен нуом.
 Корка дорозяз питыранэн пырыны ӧм быгатэ – тулыс лымы шунам бере нӧд на, мур гопъёс люкето.
 - Вордски мон 1941-тӥ арын Ярошурын, - мачке тодмомы. – Гуртмы ӧвӧл ни. Нош та коркан улӥськомы 1994-тӥ арысен. Леспромхоз сётӥз, предприятие кемалась быриз ни.
 Кышномурт киыныз возьматъя, кытын мар вал ӟеч улон дыръя.
 Зоя Игнатьевналэн корка дораз милемыз пумита пуны, коӵышлэсь но лякыт. Тодмотэм адямиосты быжыныз шонаса корказе лэзе.
 - Кыксэ пуныосмес кионъёс сиизы, - мачке песянай. - Одӥгзэ пие ымысьтыз ишкалтӥз на, нош одӥгзэ гидысь ик поттыса нуэм, ӧм но кылэ. Таиз лыктӥз дорамы но кылиз.  
 Зоя Игнатьевналэн коркаез узыр ӧвӧл, но ӝикыт утялтэмын. Пыронниын тӧдьы гур сылэ. Сэрегын ящикъёсын мерттон картошка будэ, нош укноос, ӝӧкъёс вылын интыяськемын росода.
 Котыр чылкыт, но вӧлдэтын виям вулэсь гожъёс кылемын.
 - Кык пол ураган липетмес нуиз, - шуэ кышномурт. – Одӥг пол лек тӧл потӥз, мон гур борды кутски, калыкын шуо вал, гур ке сылэ, корка уз куашка.
 - Ву кытысь басьтӥськоды?
 -  Корка пыртэмын. Олокызьы военнойёслэсь ӧм кыске водопровод, а гуртысь.
 Но туж курекъяське Зоя Игнатьевна котырысь инкуазез кырсёмытон пумысен. Кинлэн кытчы мылыз потэ, отчы ик куя жуг-жагзэ. Ву басьтон скважина котырын но силё гурезьёс будо.
 Та ужпум сюлмаськытэ мукетъёссэ но улӥсьёсты. Кык-куинь муртлэсь кылӥмы, муниципал кылдытэтлэн кивалтӥсьёсыз, пе, ӵекто жуг-жагез мешокъёсы тырыны но одӥг интые люканы, нош машина лыктыса нуоз. Со сярысь ялон гожто. Но котькуд мешокез понна дас манет тыроно луоз. Дун тырон тросэзлы уг яра, луоз. Ялонэз кылэм-адӟем но уг каро.
 Алевтина Сизова.
 Глазов ёрос.
 Туспуктэмъёсыз Елена Пономаревалэн.
   Ӟеч ужамез понна - медаль   «Со милям ялан передовикын... Россиысь грамотаез но вань», - озьы ушъяз вал ужъя эшсэ Олег Поторочин, ньыль ар талэсь азьло пумиськылыкумы. Нош туэ Александр Князевлы медаль сётӥзы. Гадяз ӧз бырттэ эшшо. Бусы ужъёсты йылпумъям бере, сӥё-дано ужрадын данъялозы. 
   Туж умой, гуртоосты уг вунэто, сӥлы каро шуыса. Озьы ик кулэ но, соос нокыӵе кризисъёс шоры учкытэк, арысь аре кизё, будэто, ю-нянь окто. Ӟудытэк, ӝожтӥськытэк, нимысьтыз тау шуэмез возьматэк.
 Зэмос музъем ужасьёс ичи кылемын ни «Качкашурское» ООО-ын но. Зотово бригадаын ӵапак вылӥ верам воргорон кадьёс вылын ик возисько бусы ужъёссы - тулыс но, гужем но, сӥзьыл но. Тани Александр Анатольевичлэн стажез 30 ар ини. Котькуд бусыез, вань пумо техникаез чиньыоссэ кадь ӟеч тодэ. Солы валэктонэз ӧвӧл, кызьы, мар но ку лэсьтыны - аслыз ачиз наряд сётыны быгатоз.
 Тулыс ужъёс кутскемлэсь азьвыл пумиськылыкумы, сваркаен тырше вал - та но солы кемалась тодмо ни. Шальтрам техникаез асьсэос сяна, кин тупатъялоз. Вӧзаз ик «топ-топ» шуон трактор сылэ. Чыры-пыры ужъёсты быдэсъяно ке, отчы пуксе.
 Туэ шумпотонэз вань - ӵыж-выль трактор сётӥзы. Ачиз ик со понна ветлӥз но. Чебер, чилясь «Беларусеныз» кизён ужъёслэсь азьвыл ог 2000 гектар музъемез небӟытыса ортчиз. Выль со выль ни - югыт, шуныт. Бадӟым кабинаын, офисын сямен, кулэ кнопкаосты валаса гинэ зӥбылы - ачиз быдэстоз.
 - Тракторъёсын-машинаосын ужаны вань категориослы правое вань. Глазовысь совхоз-техникумын дышетскыкум ик, туж бадӟым мылкыды вал выльзэ, тодмотэмзэ эскерыны-ужатыны. Умой ук, куке ачид быгатӥськод, - вераськонзэ азьланьтэ воргорон.
 Собыдӟа быгатонлыклы егитъёсты но дышетоно вылэм, но музъем вылын ужаны мылкыд карисьёсыз ӧвӧл, аслаз пиналъёсыз - нылъёс. «Валлё кӧня милям егитъёс вал. Шулдыр но тунсыко ужамы. Али палэнысь шуд утчаны кошко», - сюлэмшугзэ усьтэ Александр Анатольевич.
 Но «Качкашурское» эштос возиське эшшо. Кулэ ке, механизаторъёс но, сварщикъёс но, мукет ужасьёс но бусые пото. Туэ но ог 15 кузя гырон-кизён вакытэ тыршизы. Пумен турнаны дасясько ни, Александр Анатольевич но выль косилкаез котырын берга, кысык вакытлы дасяське.
 Галина Богданова. 
 Красногорск ёрос.
 Туспуктэмез авторлэн.
   Куинь пумо сюлмаськонъёс...   Красногорск ёросысь Малягурт, вань пичи гуртъёс сямен ик, улэ ас ужпумъёсыныз. Малягуртэн герӟаськемын вашкала калык мадёс. Нырысьсэ та гурт интые улыны инъяськем Маля нимо воргорон. Со бордысен ик гуртэз но Малягурт шуиллям вылды. Но солы татын шудбуро улыны ӧвӧл кылдэм. Бызись ошмесын пичи пиез бырыны шедем. Сюлэм вӧсьсэ вормытэк, Маля юриськем: ву та интыосын ноку медам ни лу. Зэм-а, даур-а озьы вылэм, но Малягуртын та дыре одӥг ошмессы но ӧвӧл. 
   Кин ву понна кыл кутоз? Гуртоосты сюлмаськытэ ву но со понна дун тырон. 2014-тӥ арозь ваньмыз понна колхоз тырылӥз. Нош со быриз но, гумыос кузётэк кылизы. Туннэ понна гуртоослэн бадӟым тыронзы люкаськемын – 300 сюрс пала. Кызьы но озьы вырыса, 37 сюрссэ люканы быгатӥзы ик. Но кин азьвыл ӧз тырылы, со туннэ но уг дырты кисыысьтыз коньдонзэ поттыны. Озьы ик пӧрме ни: ву ваньмызлы кулэ, нош со понна уксё огез тыре, мукетыз - уг.
 Со куспын насос ялан вужме. Поселенилэн кивалтӥсезлэн Ольга Павловна Смолиналэн верамезъя, туннэ ке ӧз, аскы одно ик сӧриськоз ини. Соку мар кароно? Гуртын одӥг но ошмессы ӧвӧл.
 Март толэзьысен ву кошкон гумыос понна кыл кутэ Красногорск ёрос, со кулэ управляющий компания шедьтыны. Соку гуртоос солы ик дун тырозы ни. Нош али, насосэз воштоно луиз ке, кыӵе кисыысь меда коньдон утчалозы?
  
 Жуг-жаг пӧлын улэм уг поты Мукетыз ужпум жуг-жаген герӟаськемын. Лымы шуназ гинэ, кырсь интыос син азе потӥзы.
 Ольга Павловналэн верамезъя, азьланяз жуг-жаг люкан понна контейнеръёс пуктэмын луозы. Люкамзэ нуллозы Глазовысь яке Якшур-Бодьяысь полигонэ. Лыдъяллям ини: Якшур-Бодьяе нуллоно луиз ке, адямилы быдэ 250 манет пала тыроно луоз. Нош семьяын ньыль мурт ке – толэзьлы быдэ 1000 манет усёз. Глазове ке – дунтэмгес. Витё ни, ку полигон ужаны кутскоз.
  
 Вуз карись ӧвӧл Эшшо огез ужпум сюлмаськытэ на малягуртъёсты: магазинзы вань, нош вуз карисьсы ӧвӧл. Та уже нокин соглаш уг кариськы.
 - Магазин шук-шак луысал ке, пытсасал но ужез быриз, - шуэ РайПОлэн кивалтӥсез. – Нош татын юртэз умой, собере гуртоос но жалесь.
 Та нуналэ вуз карись шедьтэмын, но со толэзь ӵоже гинэ ужалоз, шуо. Собере ужпум выльысь ӝутэмын луоз.
 Елена Волкова.
   Куинь эшъёс   Малягуртысь Центральной урамын уло куинь эшъёс: Светлана Павловна Матвеева, Надежда Валентиновна Семёнова, Эльвира Никандровна Мовчун (туспуктэм вылын). Котькудӥзлэн аслаз улон сюресэз - шумпотонъёсыныз но куректонъёсыныз. Куиньназы ик огназы кылемын, ог-огмы доры, шуо, кык-куинь пол нуналаз ветлӥськомы, чай юиськомы, куддыръя лексэгес но, мунчое но пыриськомы. Нош мӧзмон дыръёс луо ке, Павловна арганзэ кияз кутэ но жингрес гуръёссэ кисьтэ. 
   Эльвира Эльвира Никандровна вордскемын но будэмын Ларионово гуртын (али со ӧвӧл ни). Егит дыръяз ик пичи пиеныз Таджикистанэ улыны кошкем.
 - Ужай заводын крановщик луыса, - мачке кышномурт. – Пӧсь кортэз гуръёсы киськалляй, пенсие 45 аресысен потӥ. 
 - Нош малы татчы берытскиды?
 - Одӥг пол пиме (солы дас тямыс арес тырмиз ни вал) базаре келяй, но гуртэ со ӧз вуы. Кутски утчаны, пичи пинал мыным вераз, сое, пе, мукетъёсыныз ӵош ӵуж автобусэ пуктыса нуизы, но со ӧй вал федеральной войскоос. Вал со огыр-бугыр 90-тӥ аръёсы. Бандитъёс базарез котыртӥллям но автоматэн урдскыса, калыкез машинае пуктӥллям. Соку адямиосты Афганистанэ вузаны нуылӥзы. Кышноосты, пересьёсты, пиналъёсты ӝоген лэзиллям, нош егит воргоронъёсты нуиллям. Но границаез выжыны ӧвӧл быгатӥллям - пограничникъёс ӝегатӥллям.
 Пиелэн ышемез сярысь тросэз тодо вал. Одӥг пол кыӵе ке воргорон ивортӥз, тонэ, пе, пиед таӵе адресъя вите, басьты солы дӥськут. Лыктӥ со адресъя, пиме адӟи но малпай, со улӥсь ӧвӧл ни шуыса. Пыд вылаз но уг сылы вал. Толэзь ӵоже ӧвӧл сиськемын, шуыны луоз. Душанбеысь аэропортэ куштыса кельтӥллям, нош отысен сое ӟуч кышномурт синйылтэм но бордаз басьтэм.
 Со учыр бере, ваньбурмес, квартирамес аналтыса, бертӥмы татчы. Азьло братэ дорын улӥмы, собере Малягуртэ корка басьтӥмы. Солы шумпотӥсько: юн умой татын улӥськомы.
 - Пиды мар ужа?
 - Со Иже кошкиз, кышнояськиз, квартираез вань.
 Надежда Надежда Валентиновна но Светлана Павловна кыкназы ик Малягуртысь. Егит дырзы кемдӥз сыӵе вакытъёсы, ку гуртын улӥсьёслы паспорт ӧз сётъяллялэ, кошкыны медаз быгатэ шуыса. Но огдыре Ивановое егит ужасьёс кулэ луизы. Тросэз нылъёс шудзэс утчаны мынӥзы. Надяен Светаен но гуртысьтызы кошкизы. Тыршизы Родники карын пряжекрутильщицаос луыса, но ӝоген вордскем шаерзы дораз кыскиз. 
 Кытын гинэ ужаны ӧз кылды Надежда Валентиновналы. Колхозын скал но кыскылӥз, фермаен но кивалтӥз, пӧртэм ужъёсты но быдэсъяз. Красногорске бызем бераз ни трос аръёс ӵоже коммунальной хозяйствоын тыршиз, мунчоын но, гостиницаын но ужаны кылдӥз. Малягуртэ бертӥз мумиз доры, нош али огназ кылиз ни.
 - Туннэ маин сюлэмдэс буйгатӥськоды?
 - Корка котырын уж ше- де. Керскиськом но, пу но пильылӥськом, кырӟаськом но. Ӝоген бакча мерттом ни.
 Светлана Аспӧртэмлыко адями – Светлана Павловна. Ярато сое гуртоосыз лякыт сямо, капчи мылкыдо луэмез понна. Со сяна, котькыӵе ужез – кышномуртлэсь но, воргоронлэсь но – пыр-поч лэсьтоз.
 - Котьмаин но ужаны быга- тӥсько, - шуэ Светлана Павловна, - тӥрен но, пуртэн но, пилаен но, мунчо, гид ачим пуктӥ.
 - Мыным палисадник но лэсьтӥз, - ватса Эльвира Никандровна.
 Ми кышномуртэн нырысьсэ пумиськимы. Зэмзэ вераса, малпамы вал, воргорон шуыса. Вылаз штан, куртка, йыраз шуныт изьы. Али бен кинэ сыӵе дӥськутэн паймытод на? Нош егит дыръяз паймытылэм калыкез. Хозяйствоязы лыктэм студенткаос туж синмасько вылэм чагыр синмо, небыт сямо, мыло-кыдо «егит пилы» - собере тодо ни, ныл шуыса.
 - Сюрзяне гуртын юн сямо кышномурт улэ вал – Татьяна Прохоровна, - мачке кышномурт. - Солэсь ваньмыз кылзылӥзы - пиосъёсын но командовать карылӥз. Муми Инмарлэсь курем, Такьян кадь, пе, пинал кулэ вал, но ныл мед луоз. Вордски мон. Егит дыръям юн чебер вал, йырсиме буялляй, химия лэсьтылӥ.
 - Семьяды вань-а?
 - Ӧвӧл. Улӥ муминым, со ӧвӧл ни.
 - Нош мар ужалляды?
 - Колхозын но, СЭС-ын дезинфектор луыса. Собере Ижын киномеханиклы дышетски. Клубын кино возьматъяй. Калык юн трос лыктылӥз, яратылӥзы индийской киноосты. Билет соку 20 копейка сылэ вал.
 - Нош арганэн шудыны кызьы дышетскиды?
 - Пинал дырысен мылкыды вал. Огдыре клубын ужай. Каньылля гармошка кысканы кутски. Кыкнапалаз шудыны дышетски, нош огазеяны уг валаськы вал. Но дыши. Пиналъёс куштэм гармошка мыным вайизы, сое тупатъяй. Кӧня сюанъёстӥ ветлӥськиз, нош али шергес киям кутылӥсько ни.
 Альбина Бушмакина. Красногорск ёрос.
 Туспуктэмез авторлэн.
   Утиськон ужъёс азьласянь радъямын   Муниципал кылдытэтъёс тылпу потон пумысен котыр ласянь кыл куто. Берло дыре югдур уродмемен, талы эшшо но трос саклык висъяны кулэ. Котьку син азязы та ужпумез возё Юкаменск ёросысь «Палагай» муниципал кылдытэтын. Вераськиськом поселенилэн йырыныз З. Н. Невоструеваен. 
   - Зульфия Набиулловна, кыӵе уж нуиськоды улӥсьёс пӧлын но кыӵе куронъёс пуктӥськоды асьтэ азе, кышкыт югдур медаз кылды шуыса?
 - Алон уж – нырысетӥ интыын. Кутӥмы ни постановление, кудӥзъя котькуд гуртын – Палагайын, Гулекшурын, Золотарёвоын - нимысьтыз щитъёс ошылэмын. Со стендъёсты ялан выльдылӥськом. Улӥсьёс ивортонъёсын тодматско, кышкыт югдурысь потон пумысен тодон-валанъёссэс будэто.     
 - Тылпу потон учыр луиз ке, кинлы вазиськоды?
 - Милям кык пожарной дружинамы вань - Палагайын вить муртлэсь, Гулекшурын – куинь. Туж оскымон воргоронъёс. Нимысьтыз тылпу кысӥсьёс ӧвӧл соос, мукетъёсыз сямен ик хозяйствоын ужало, но шуге-леке шедён учыр кемдэ ке – тылпу кысон машинаенызы нырысь ик соос вуо. Котьку ог-огзэс вошъяны быгато.
 Кылем арын кык пол тылпу потаз. Юкаменскысь пожарнойёс лыктытозь, милямъёсыз «горд атасэз» зӥбломытӥзы. Озьы Гулекшурысь мунчоез ӝуаны ӧз сётэ. Кыкетӥез учыр секыт иворен бырытскиз – коркаез быдэсак сутскыны ӧз ке но сётэ, улӥсез усыкмыса бырыны шедиз. Дырыз дыръя ӧвӧл ке вуоно, тылпу кузёяськыны вутскысал, артысь коркаосы но выжыны быгатысал. Тау карыса, нимтулэнызы ик вераме потэ Гулекшурысь тылпуэн нюръяськисьёсмес: Алексей Сысоевез, Федор Трефиловез, Айнур Абашевез, нош Палагайысь – Василий Мышкинэз, Павел Невоструевез, Валерий, Хайдар, Руслан Абашевъёсты.
 - Мар ке мар, ву ласянь курадӟонъёс уз-а луэ?
 - Палагайын куинь интыын тылпу кысон резервуаръёс вань. Кылем арын Гулекшурын ву гумыосты вошъямы, выль гидрантъёс пуктӥмы. Резервуаръёсты но гидрантъёсты тылпу кысӥсьёсмы ялан эскерыса возё. Собере, улӥсьёсмы но туж эшлыкоесь. Кыӵе ке урод югдур – ваньзы юрттыны дасесь.
 - Нош сюресъёсты машиналы мыныны-пырыны луымон кадь-а?
 - 2006-тӥ арысен та пумысен сюлэмшугъяськонъёсты ум адӟиське. Соку валтӥсь ульчамес бетонэн шобыртӥзы, пичи ульчаосмы но ветлыны ярамонэсь. Кытын ке ортчыны луонтэм ке, гуртоос асьсэос сюлмасько, люкаськыса тупатъяны пото.
 - Учконо ке, тӥляд нокыӵе сюлмаськытӥсь ужпумъёсты ӧвӧл?
 - Улонмес урод уд шуы – вумы вань, сюресъёс ветлымонэсь, 2004-тӥ арысен ини гуртамы газ. Ог ньыль-вить корка гинэ пыртымтэ чагыр эстӥськон. Нырысь-валысь пенсионеръёс  мылкыд каризы путэк эстыны коркаоссэс, собере мукетъёсыз но кыстӥськизы.
 Но сюлмаськонъёстэк уг луы – улон сьӧдо-тӧдьыё виштыосын сураськыса кошке ук. Тани али гинэ эскерыны ветлӥмы жуг-жаг куян интыез. Одӥг интыысь калтӥськом, мукет азе куяло. Асьмелэнъёс ик. Вераськом, валэктӥськом, ӵошен утялтӥськом, но нош ик выль силё люк кылдэ. Собере вашкала топольёс кышкыт ваё: вандылоно вал – ваньмызлы коньдон кулэ. Тыронъёслэсь уксё 20 процент гинэ люкаське, 80-эз дотация чотын вуэ.
 Галина Богданова.
 Юкаменск ёрос.
 Туспуктэмез авторлэн.
   Юбилейлы сӥзьыса…    7-тӥ мае дано композиторлэн П. И. Чайковскийлэн вордскемез дырысен 175 ар тырмиз. Та юбилейлы сӥзьыса, пӧртэм ужрадъёс радъямын вал. Воткинскысь музей усадьбае трос калык люкаськиз. Дано куноос пӧлын вал Любовь Казарновская но. Со хорын кырӟась нылпиослы мастер-класс сётӥз.
 Мылкыд карисьёс меӵак эфиръя учкыны быгатӥзы Москваысь Чайковский нимо залын ортчись концертэз.
   Инмарлэн кылыныз – бадӟым улонэ    Каракулиноын пусйымон ужрад ортчиз: дышетсконзэс йылпумъяса, бадӟым улонэ вамыштӥзы Дун-чылкыт Пантелеймон нимо черкын усьтэм воскресной школалэн выпускникъёсыз. Ёросъя та нырысетӥез выпуск луэ. Куинь ар ӵоже нылпиос «Закон божий», «хоровое пение», «изобразительное искусство» предметъёсъя тодон-валанъёс люказы.
 Черклэн настоятелез Евгений баӵко вань выпускникъёслы воскресной школаез йылпумъян сярысь свидетельствоос сётъяз.
   Играын ӝутозы часовня    Сое пуктон сярысь кылем арын кылпум ӝутӥзы вал Игра ёросысь ужбергатӥсьёслэн союззы но Верхнекамской казачий округысь «Игринская» станицае пыриськемъёс. Соослэн проектсы элькун конкурсын вормисе потӥз но грант утӥз. Чакламъя, часовня автовокзал пумитысь ошмеслэн вӧзаз пуксёз. Вашкалаослэн верамзыя, ӵапак татысен куке-соку кутскиз вал каргурт. Берло часовня вӧзы ик лэсьтыны малпало на «Мост любви», ЗАГС-ысь потэм егитъёс та выж вылтӥ ошмес дуре но часовняе лыктыны мед быгатозы шуыса.
 Куартолэзьлэн кутсконаз часовня ӝутон интыез бакель кариз Глазовысь но Играысь епископ Виктор.
   Тужгес кужмоез    9-тӥ мае элькунамы бырйизы тужгес кужмо адямиез. Иж тыметлэн ярдураз кужым мертанъя «Спасибо деду за победу!» ӵошатсконъёс радъямын вал. Нырысетӥ этапаз вожвылъяськисьёслы троллейбуслэсь 250 килограммъем колёсазэ киязы возёно вал, берло йыр вадьсазы 120 килограммъем корез ӝутъяно луиз. Эшшо бадӟым тракторлэсь питранъёссэ ӝутъяно-берыкъяно, военной пушкаез кыскано вал на. Удмуртилэн тужгес кужмо муртэз луиз Глазовысь Александр Чижов.
   Яркыт буёлъёс сюресъёс вылын    Глазов карысь сюресъёс ӵуж-тӧдьы гожъёсын пусъемын. Сюрес вамен выжон интыос сыӵе буёлъёсын нырысьсэ буямын. Руль сьӧрын пукисьёслэн верамзыя, яркыт гожъёс син улэ ӝоггес усё. Пыдын ветлӥсьёслэн витяз переходазы пластик гожъёс лэсьтозы, соос кемагес чидалозы. Май пумозь вань сюресъёс вылын разметкаос кулэ ни луыны.
   Азбар шулдыр луоз    Балезино ёросын одӥгаз шундыё нуналэ сяська будэтыны яратӥсьёс ортчытӥзы «Цветы добра» экологической акция. Черк азбаре мерттӥзы кема аръёс ӵоже будӥсь сяськаосты. Гужем ӵоже лыктӥсьёсты шулдыртозы пионъёс, флоксъёс, бадан, лапчатка но трос мукет сяськаос. Ваизы соосты асьсэос улӥсьёс, ужрадэз ортчытыны юрттӥзы ужбергатӥсьёс.
   Куакалэн ӝукез ческыт    Тулыс вуэмез Палагай школаын аспӧртэмлыко ортчыто. Пыӵам сямъя дышетӥсьёс но дышетскисьёс «Карга боткасы» («Грачиная каша») праздник радъяло. Кылем пятницае но луд вылэ потазы йыды кеньырен ӝук сиыны. Шуныт вуэмен ӟечкылазы ог-огзэс, гуртооссэс. Нош сӥзьыл ӟазег сӥлен ӝук сиёзы.
    Музейёслэн уйзы    16-тӥ куартолэзе «Музейёслэн уйзы» акция ортчиз. Шаерамы трос ужрадъёс радъямын вал. Паськыт программа дасяз Лудорвайысь музей комплекс. Праздниклэн валтӥсь пусэз луиз улӟытэм тӧл вуко, ужаз Быдӟым Вормонлы сӥзем адӟытон, ӧсъёссэ усьтӥз «Мар сярысь вера вашкала улон» выль возьматон. Нош мылкыд карисьёс тылскем дорын кырӟаса пукизы. Ижкарын музейёслэн уйзы йылпумъяськиз Калашниковлэн музеез дорын салютэн.
   Пӧйшуръёс вордско    Ижысь зоопаркын пужейёслэн семьяязы вордскиз пужейпи. Яша атаез зоопаркын усьтэм дырысеныз улэ, нош мумиз кемалась ӧвӧл гинэ вуиз. Али кунян анаеныз ӵош шунды улэ ӵукна ӧжытлы гинэ пота. Сое син улазы возё зоотехникъёс но ветеринаръёс. Со сяна, зоопаркын вордӥськи- зы на куакечпиос но ыжпиос.
   Кибыос лекъясько    Шаерамы лемтэйлэн куртчиськемез нырысьсэ пусъемын 24-тӥ мартэ. Со дырысен эмчиос доры юрттэт понна вазиськиз ни 2054 адями. Кылем арынлэсь со 11,8% уногес.
Одӥг арня ӵоже гинэ кибы сэрен 1109 адями шуге-леке шедиз, тужгес но лемтэй лекъяськем 6-тӥ мае – 945 муртлэсь вирзэ сюпсем.
 Лабораториын эскерем кышкытлык ваись лулосъёс пӧлысь 11,5% энцефалит висёнэз нуллэ, 44,4% - боррелиозэн черламын, 5,9% - анаплазмозэн, 8% - эрлихиозэн.
   «Удмурт Кенеш» огазеяськонлэн исполкомез ортчиз    Кылем вторнике «Удмурт кенеш» огазеяськонлэн исполкомез люкаськылӥз. Ужрадын трос юанъёс ӝутэмын вал. Валтӥсьёсыз герӟаськемын Ижкарын арлы быдэ радъяськылӥсь Гербер праздникен но «Удмурт дунне» газетлэн 100 ар тырмонэзлы сӥзем фестивален. Озьы ик вераськон мынӥз элькун Гербер праздниклы дасяськон сярысь но. Туэ со Кезын ортчоз.
 Мукетыз юан - «Удмурт Элькунлэн кун кылъёсыз но Удмурт Элькунысь мукет калыкъёслэн кылъёссы сярысь» катэ воштонъёс пыртон сярысь катӵектосаз Кун Кенешлы дэмланъёс.
   Ужзы адӟем карымон пӧрме    Уваысь «Увадрев-Холдинг» огазеяськонлэн «Организация современного производства древесно-стружечных плит» проектэз пыртэмын Россиысь инвестициосъя 20 тужгес но устоосыз проектъёс пӧлы. Пу стружкалэсь плитаос татын поттыны кутскизы кылем арлэн пумаз гинэ. Заводэз вить арскын пуктыны чакалмын ке вал, лэсьтӥзы кык ар ӵоже.
   Трос пӧртэм сиён пӧразы    Быдӟым Вормонлэн 70 ар тырмонэзлы сӥзьыса, Промышленностья но вузкаронъя Министерство «Дни национальной кухни» конкурс радъяз. Куронъёсъя, калыкез сюдонъя предприятиос кулэ вал калык сямъёс, пӧртэм калыкъёслэн сиён-юонзы сярысь мачкыны но пӧраны дышетыны, пересьёслы, ож мышкын тыршемъёслы, ветеранъёслы благотворительной акциос ортчытыны.
 Конкурсэ пыриськизы Игра ёросысь вить предприятиос. Соос возьматӥзы француз, удмурт, украина кухняосты. Ваньмыз дипломъёсын пусъемын.
   Дышетскозы дун тырытэк    Крымысь но Севастопольысь вуэм абитуриентъёслы Удмурт кун университет 46 бюджет инты висъя (со бюджет интыослэн 2 процентэз луэ), отчы пыро бакалавриат но магистратура. Со сяна, соосты куд-ог удысъёсы, кылсярысь, математика, физика, химия, компьютер но ивортодон отделениосы, ЕГЭ-тэк но экзаменъёстэк кутыны быгатозы.
   Ворча пумита бесерманъёсты    Туэ бадӟым Кӧрбан праздникез ортчытыны чакламын Яр ёросысь Ворца гуртын. Уйпалась бесерманъёс сяна, лыктозы Можгалась, Дэбесысь выжыоссы, Яр ёросын улӥсьёс, Ижкарысь, Санкт-Петербургысь, Москваысь куноос.
 Аспӧртэмлыко калык аслэсьтыз тужгес яратоно праздниксэ дасэтӥзэ ортчытэ ини. Кызьы радъяськоз ужрад? Сӥё-дано усьтэм бере, одно вӧсяськозы, вӧсям ӝук сиёзы, шулдыръяськозы. Пиналъёс, семьяос понна ужалозы нимысьтыз площадкаос, йӧскалык вожвылъяськонъёс радъяськозы, йылолъёсты-сямъёсты возьматозы, творческой коллективъёс кырӟалозы-эктозы.
   Дэмен басьтӥськизы    Дэбесысь парк кемалась аналтэмын ни вал, сое улӟытыны малпазы политехникумысь студентъёс. Ӵектэм проектсы туж тунсыко: луозы отын концертъёс учкон, нылпиослы, этнографической площадкаос. Нырысетӥ ужъёсты быдэстыны чакламын 1-тӥ июньлы, нылпиосты утён огъядунне нуналэз отын пусйыны. Проектэз улонэ пыӵатон борды мылысь-кыдысь басьтӥськизы черкогуртысь 5 организациос.
   Пожарнойёс выль юртэ пыризы    Дэри ёросысь Новая Казмаска гуртын тылпулэсь утиськонъя нимысьтыз пост усьтӥськиз. Табере пожарнойёс кышкыт учыре 20 минутскын вутскозы 6 гуртъёсы, артэ интыяськем 5 сад-бакчаосы. Дэри ёрос быдэс Удмуртия понна одӥг муниципал кылдытэт, кудӥзлэн тылпу кысонъя муниципал охранаез вань. Та нуналэ «Казмаска» постлы тылпуэн нюръяськыны федерал лицензия сётэмын. Со сяна, АЦ-40 автомобиль муниципал кие выжиз, ӝоген выль пожарной техника вуоз.
   Адӟем карымон семья    «Родительская слава» дано пусэз туэ сётӥзы Кизнер ёросысь Андрей но Ольга Черновъёслы. Балдейка черкогуртын улӥсьёс данъясько та семьяен. 16 ар ӵош улӥсь кузпалъёслэн 6 нылпиоссы: куинез асьсэлэн, куинез опека улэ басьтэмын. Мумы-бубызы сямен ик, нылпиоссы но туж ужасесь, спортэн эшъяськисесь, школаын но умой дышетско, ёрос, элькун, Россия чотын ортчись олимпиадаосы пырисько. Семья туж эшлыко – куспазы гинэ ӧвол, муртъёслы но котьку дась юрттыны.
   Тыронъёс йыло    Элькунысь муниципал кылдытэтъёслэн кенешсылэн административной центрезлэн палатаез Селтае люкаськылӥз. Огез эскерем юан – сюресъёсты возён. Толалтэ сюресъёсты сузям понна тыронъёсты пытсан пумысен рос-прос вераськон ӝутэмын вал. Кылсярысь, «Сюмсинское» МО-ын быдэстэм ужъёс понна 600 сюрс тыроно вал, нош коньдонзы 70 сюрс манет гинэ люкаськиз. Сыӵегес югдур куд-огаз мукетъёсаз но ёросъёсын. Тросэз тыронъёс йыло штрафъёс чотын.
   Югдур нуналлы быдэ воштӥське    верало Вавожысь эмчиос. Лемтэй куртчем пумысен туэ 25 мурт вазиськиз ни. Соос пӧлысь тямысэзлы прививка пуктэмын, сизьымез соос пӧлысь - нылпиос. Нуналлы быдэ выль вазиськисьёс вань. Вир сюпсисьёс сикын я возь вылын сяна, азбарын гинэ но адями вылэ тэтчыло ни, пе.
   Югдур капчи ӧвӧл    Пудемын улӥсьёс сюлэмшугъясько: гужем тыметазы, оло, пыласькыны но уз яра. Тулыс туж трос чорыг быриз, табере ярдуръёс сисьмем чорыген тырмемын. Куд-огезлэн лыдъямзыя, югдур герӟаськемын тыметысь вуэз феврале ик лэзьыны кутскемен. Та пумысен алигес Пудеме вуылӥзы котырысь инкуазез утёнъя министерствоысь специалистъёс, ёрос кивалтӥсьёс. Кызьы та югдурысь потоно, со сярысь трос вераськизы, но огкылэ эшшо ӧз вуэ. Вуонояз нимысьтыз комиссия люкан пумысен кенешемын.
   Гуртоос тау каро    Балезино ёросын «Сергинский» СПК-ын асьсэлэн вуриськон мастерскойзы вань. Ужало отын Татьяна Черенева но Валентина Игольницына. Вазиськисьёс лачак, вурем дӥськутсы туж оскымон но учкымон пӧрме. Вылаз ик дунтэм, кылсярысь ветровказы усе 390 манетлы, пиослы дэрем – 350 манет. Ужан дӥськут понна но улӥсьёс ӵем пырало. Собере вуж дӥськутсэс но тупатъясьёс, выльдӥсьёс шедё. Вуриськисьёс артысь гуртъёсы вузаськыны но потало.
   ЖКХ-лы тыронъёс    Глазкарын квартира, тыл, ву понна тыронъёсты зол син улазы возьыны кутскизы. Али судэ 4,5 миллион манет тыр искъёс келямын. Апреле 17 уж эскеремын. та ужъёсъя улӥсьёслэн одӥг миллион манет тыронъёссы люкаськемын, со пӧлысь берло дыре 890 сюрсэз вуиз ни. Куинь мурт соку ик котыр 100 сюрс манетлы тыронзэс пытсазы, укмысэз кыл сётӥзы быгатэмзыя пунэмзэс берыктыны.
   Таӵеез ӧй на вал    Якшур-Бодьяын жуг-жаг возён инты усьтӥськиз. Элькунын таӵеез ӧй на вал: ас коньдонэныз сое пуктӥз ужбергатӥсь. Эшшо умоез – матаз нокыӵе гуртъёс ӧвӧл. Нялтас вераны кулэ: татын сяна, туала куронъёслы тупась силё куян интыос усьтэмын на Дэри ёросысь Выль Чультэмын, Можга котырын но Нылга трактлэн 31-тӥ иськемаз.
   Кинлы ке - кунян, кинлы ке - коньдон    Вавож ёросын Гырон быдтон праздникъёс радъясько ни. Таӵе ужрадэз «Колос» эштосын аспӧртэмлыко ортчытӥзы – велосипедэн ворттылыны яратӥсьёс вожвылъяськизы. Спартакиадаын вормисьёслы сётӥзы котыр кунян. Нош тулыс бусы ужъёсын азьветлӥсьёслы – коньдон премия.
   Тросэн будэто картош но кукуруза    Дэри ёросын 1004 гектар вылэ картош мерттозы. Та культураез будэтонэн выро сельхозпредприятиос но фермеръёс. Туннэ нуналлы чакламлэсь 81 проценттэз ужъёс быдэстэмын ни. Со сяна, ёросын будэто на кукуруза. 620 гектар вылэ, планъя 764 га, киземын ни. «Путь Ильича» ООО-ын та ужъёссы быдэстэмын ни.
   Огазеяло    Агротехнической но политехнической техникумъёсты огазеяло Можгалась ик ветеринарной колледжен. Табере со нимаськоз Можга агропромышленной колледж. Ваньмыз та чакламын мургес тодон-валан сётон вылысь, юртъёсты умой кутон но ыштонъёсты шыръян понна. Выль колледжын дышетскозы 1273 студентъёс, нош 35 ужасьёс кулэстэмын луозы.
   Егитъёслы адӟем кароно    Кез ёросын юн сӥлы каро кема аръёс ӵоже тупаса но ог-огзэс валаса улӥсь паръёсты. Семьялэсь нуналзэ пусйыку, сюлмысьтызы ӟечкылазы Главатских, Дерендяев но Лекомцев кузпалъёсты. Нырысетӥосыз но кыкетӥосыз 50 но 55 ар артысь вамышъяло ни, куинетӥосыз 64 ар талэсь азьло кышнояськемын.
   Янгыш адями!    Элькунъя, огъя валысь, ортчем праздник нуналъёс куспын гинэ 15 тылпу чотамын, куинез соос пӧлысь – сад-бакчаосын. Тросаз янгыш ачиз адями. Уго вуж турынэз, жуг-жагез сутыкузы, тылпу сярысь уг малпасько. Со сяна, та дыре турын кенжыны быгатэ кысымтэ тамаклэсь но. Турын ӝуан интыосы пожарнойёс 17 пол потано луизы, жуг-жагез кысонэ – 59 пол.
 Тылпу кысӥсьёс тодамы уськыто: 28-тӥ апрельысен ялэмын тылпу потон кышкытлыклэсь утиськон дыр (пожароопасный сезон). Куронъёсты тӥясьёслы (нюлэсъёсын тылскисьёслы, турын сутӥсьёслы) бадӟым штраф тыроно луоз.
   Тылпу вае кайгу    Кема витем тулыс трос кышкыт учыръёсты сьӧраз ваиз ини. 8-тӥ апреле нуназе Глазов ёросысь Чиргино гуртын бадӟым тылпу шукыръяськиз. Ӝуам коркан бырыны шедизы 45 аресъем кышномурт но солэн 25 аресъем пиез. Матысь адямиоссы – атайзы но эшшо огез пизы - та дыре уж дурын вылӥллям. Мар мугез луиз собыдӟа кайгулэн? Тылпу потэм электроезысь, шуо. Эскеронъёс нуисько на.
 Мукетыз шуэрес учыр Ижын луиз. Ӵукна пал огаз пу коркан бадӟым тылпу потэм. Ньыль мурт – песянай но песятай, соослэн кык нунокъёссы бырыны шедизы.
   Галина Кулаковалы - машина    Кылем субботае Завьялово черкогуртын трос пол дунне но Олимпи чемпионкалэсь Галина Кулаковалэсь 75 аресъем юбилейзэ пусъён ужрадъёс ортчизы. Удмурт Элькунлэсь кузьым луиз «Тойота» автомобиль. Машиналэсь усьтонзэ сётӥз кивалтэтлэн тӧроезлэсь ужзэ быдэсъясь Виктор Савельев.
   Бусылэн нуналаз выль трактор возьматозы    Удмуртиын поттэм нырысе- тӥзэ тракторез 2017-тӥ арын инвожое Бусылэн нуналаз возьматозы. Со сярысь вераз элькунысь гурт возёсъя но сиён-юон поттонъя министрлэсь ужзэ быдэсъясь Александр Прохоров. Солэн кылъёсызъя, гурт возёс техникаез поттон Удмуртиын таяз арын кутскыны кулэ. Азьланяз котькуд ар 45 сюрсозь тракторъёс поттыны чакламын.
 «Гурт туж кулэяське таӵе тракторъёслы. Со 3-тӥ классъем тягловой трактор, туннэ соос, жаляса верано, туж ӧжыт», - пусйиз министрлэсь ужзэ быдэсъясь.
   Коркаос тупатъямез витё    Улосвыл тӧролэсь ужзэ быдэсъясь Александр Бречалов 18-тӥ оштолэзе Пичи Пургае вуылӥз. Отын со куашкан калэ вуэм юртъёсысь пилиськылэм но пурысьтам борддоръёсын выль коркаосы выжтэм улӥсьёсын пумиськылӥз. Отчы ӧтемын вал лэсьтӥськисьёс но, кудъёсызлэсь кивалтӥсь кылзэс юаз.
 Кечёвоысь но Пичи Пургаысь коркаосты лэсьтӥськись толэзь куспын тупатъяны кыл сётӥз.
   Пиналъёс лагерьын уродмизы    Праздник нуналъёсы Якшур-Бодья трактлэн 14-тӥ иськемаз интыяськем «Дружба» лагерьын 500-лэсь трос пиналъёс «Что? Где? Когда?» шудонъя дышетскисьёслэн Росси чемпионатазы пыриськизы. Но ужрадын шуэрес учыр луиз: тросэз нылпиос отравиться кариськизы. Паласькись висёнъёсъя элькун эмъяськонние 70-лэсь трос адями интыямын.
 Следственной группа Роспотребнадзорысь ӧнерчиосын ӵош лагерез эскериз. Вуысь но сиён-юонъёсысь пробаос басьтэмын. Пиналъёс уродмем учыръя уголовной уж ӝутэмын.
   Лемтэйёс уг изё    224 лемтэй куртчиськон учыр пусъемын ни туэ шаерамы. Соос пӧлысь 86 нылпиос. Тужгес но трос вазиськисьёс Ижын, Можгаын, Воткинскын, озьы ик Алнаш, Балезино, Шаркан, Кез ёросъёсын. Эскерем лемтэйёс пӧлысь 10% энцефалит висёнэз нулло, 38% боррелиозэз вӧлмыто.
   «Вунонтэм полк» бадӟымгес луиз    Кунпуш ужъёсъя министерстволэн пресс-службаезлэн ивортэмезъя, Вормон нуналлы сӥзем ужрадъёсы 120 сюрс адями пыриськиз. «Вунонтэм полк» акциын ветеранъёслэн туспусктэмъёсынызы 59 сюрс адями ортчиз (кылем арын 33,6 сюрс вал), 30 сюрсэз Ижкарын улӥсьёс.
   Пестонькалэн фестивалез    Кез ёросын 20-тӥ мае пестонькалы сӥзем «Pest-Fest» фестиваль ортчоз (0+). Куноосты пумиталоз Сосновый Бор гуртэ интыяськем «Живица» азбар. Ужрадэ лыктозы мукет улосъёсысь куноос но. Соос пестонькалэсь шыд сиёзы, варсь но сюкась шӧмъялозы. Радъямын луозы пӧртэм конкурсъёс, мастер-классъёс.
   Кун данъетъёс    Удмуртилэн тӧроезлэсь ужзэ огдырлы быдэсъясь Александр Бречалов Быдӟым Атыкай оже пыриськем сержантлэн Михаил Дерюшевлэн но ефрейторлэн Павел Касаткинлэн семьяоссылы СССР-лэн Кун данъетэзлы — «За отвагу» медальлы — удостоверениос сётӥз. 5-тӥ куартолэзе Вормон нуналлы 72 ар тырмонлы сӥзем кун приём ортчиз.
 Пумиськонэ ветеранъёс, фронт мышкын ужамъёс, котыртэм Ленинградын улэмъёс, быдэ вуымтэ дыръязы фашистъёслэн концлагерязы шедьылэм муртъёс вуизы.
   Парадэ - Москвае    Москваын ортчем Вормон Парадэ пыриськиз Пичи Пургаысь ветеран Александра Кузнецова. Солэн верамезъя, Вормон нуналэз Горд площадьын ортчытон – со туж бадӟым шуд. Тужгес но 98 аресъем кышномуртлы техника кельшем. Александра Александровна 1943-1945-тӥ аръёсы Карельской фронтлэн 361-тӥ зенитно-артиллерийской полказ зенитчица вал.
 Парадэ вуылон сярысь мылкыдзэ со усьтӥз Александр Бречаловлы. Кивалтӥсь ветеранэз Москвае келяны луонлыкъёс шедьтӥз.
   Уз вунэ огзы но    Кык ар талэсь азьвыл эшшо, Быдӟым Вормонлэсь 70 арзэ пусйыку, Быдӟым ожысь укмыс ветеран улэп на вал. Тазэ Вормон нуналэз пумитазы на ньылез гинэ, одӥгез праздникозь ӧжыт ӧз улы, нош В. С. Веселков 100 арзэ туэ пусйысал ни. Ожгарчиослэн кышнооссы 33-ез вань на. Бадӟым тау ваньзылы: улонысь кошкемъёслы но, улӥсьёсызлы но – Атыкай музъеммес утемзы понна.
   Ветеранъёс шахматэн шудо    Красногорск ёросысь ветеранъёс вожвылъяськизы шахмат пул сьӧрын. Шашкиен шудыны яратӥсьёслэсь соос котьку но ӧжытгес люкасько, озьы ке но, ӵошатсконъёс тунсыко ортчо. Спортлэн та аспӧртэм ёзэтаз тужгес кужмоен луиз Архангельскойысь Римма Васильева, нош воргоронъёс пӧлын нокин ӧз быгаты вормыны черкогуртысь Анатолий Гончаровез.
   Программаез - улонэ    «Юкаменское» муниципал кылдытэтлэн администрациез улсын ужась Мер (общественной) комиссилэн кенешонэз ортчиз. Эскеремын «Формирование современной городской среды» программае пыриськонъя ужрадъёс. Трос квартираем коркаосын улӥсьёс азбаръёссэс благоустроить каронъя ӵектонъёс асьсэос сётыны быгато, нош лэсьтӥськон ужъёсты эскерыса возьыны.
   Юрттэт арлы быдэ вуэ    Элькунысь гурт удысъя но сиён-юонъя министерствоын радъяськиз гуртъёсын улӥсьёслы корка пуктонлы яке басьтонлы жилищной сертификатъёсты сётон. 
Уксёен юрттэт басьтыны туэ шуд усиз Балезино ёросысь 13 семьяослы, пӧлысьтызы 8-эз – егит семьяос. Озьы ик пусйымон: 12 мурт - гурт удысын ужасьёс.
   Робототехникаез ужато    Карын нырысьсэ ортчиз робототехникая олимпиада. Вожвылъяськонэ пыриськизы 5-6-тӥ классъёсын дышетскисьёс. Тодон-валанъёсты возьматэм сяна, соосты ужын юнматӥзы -«Танковый биатлон» -ын: роботэз лэсьтоно, солы программа дасяно но ужамзэ нимысьтыз полигонын адӟытоно вал. Вормисе потӥзы 6 но 8 номеро гимназиосысь Александр Поздеев но Илья Пономарев.
   Лыдпусъёс курдато    Удмуртиысь следствиея комитет туэ ужамезмы лыдпусъёсты шараяз. Тодмо луиз: ар кутсконысен элькунамы адями виён 42 учыръёс чотамын (кылем арен ӵошатыса, витьлы тросгес луэ). Соос пӧлысь кыказ учырын виисьёс шараямтэ на. Тазалыклы изъян ваем учыръёс кык поллы синӥзы ке но, лыдпусъёс озьы но курдато: 10 мурт улонысь кошкиз. Одӥгез йыруж шараямтэ на.
 Эриктэман учыръёс – 15 ке вал, ваньмыз ик шараямын, йыртэмасьёс ӝегатэмын.
   Алон ужрадъёс    Майысен сентябрь толэзёзь Глазовын «Мотоциклист» ужрад радъяськоз. Госавтоинспекциын ужасьёс бадӟым саклык висъялозы мотоен ворттылӥсьёслы. Эскерозы технической паспортъёсты, номеръёсты, водительской правоосты… Тодады уськытом: правотэк ветлӥсьёслы 5000-15000 манет штраф сётыны быгатозы.
 Кудӟыса ворттылӥсьёслы – 30 000 манет. Мотошлемтэк лашкинъясьёслы – 1000 манет. Мотоды регистрировать каремын ӧвӧл ке, 500 манет тыроно луоз.
   Куашкам коркаос ӝуало    Кылем арнянуналэ кармы ӵын пӧлы ышиз. Тодмо луиз: Луначарский урамысь вужмем корка ӝуаны кутскем. Улӥсьёсыз отын ӧй вал ини. Соин юртэ интыяськем бомж. Тамак кыскеменыз сэрен, тылпу потэм. «Кузёяськись горд атас» ӝог гинэ ӵоксамын вал. Озьы ке но, тылпуэн нюръяськисьёс ӵуказеяз но эскерыны ветлӥзы на.
   Форуме пыриськозы егитъёс    Егитъёслэн «Территория смыслов на Клязьме» форумзы туэ гужем куинетӥзэ ортчоз ни Владимир улосын. 27-тӥ инвожоысен 20-тӥ гудырикошконозь быдэс Россиысь 7 сюрс егит ӧнерчиос пыриськозы ужрадэ. Соос пӧлын - студентъёс но аспирантъёс, озьы ик 18-30 аресъем егит ӧнерчиос. Форум улсын 7 удысъя сменаос ужалозы.
 Ужрадын егитъёслэн ӵектосъёсынызы Огъяросси конкурслэн одӥгез этапез ортчоз. Конкурсэ пыриськисьёс люкаськемъёсты ӵектосъёсынызы тодматозы, вормисьёс малпанъёссэс улонэ пыӵатон понна грант басьтозы: 100, 200 но 300 сюрс манет. Форуме шедён понна, «Молодежь России» сайтэ пыроно (http\\ais.fadm.gov.ru) но анкета кельтоно.
   Улон интыез умоятонлы    15-тӥ мае Семьялэн калыккуспо нуналыз пусйиське. Солэн валтӥсь малпанэз – кивалтӥсьёслэн но калыклэн тодазы уськытыны, кыӵе шуг-секытъёсын пумисько мумы-айыос, нылпиос семьяосын. 2007-тӥ арысен кутскыса, Россиысь Пенсиосъя фондлэн Удмуртиысь ёзэтэз нылпи будэтӥсь семьяослы юрттэт сётонъя федерал программае пыриське. Та дырозь Удмурт Элькунын анай капиталлы 102223 сертификат сётэмын ни, 2691-эз - 2017-тӥ арын.
 75986 семья кыкетӥ пинал вордэм понна сётэм уксёез улон интызэ умоятонлы кутӥз (27 млрд манет), 3247 семья – нылпизэ дышетонлы (88,5 млн манет). Мумылэн пенсиезлэн тырмытскись люкетаз (накопительная часть) коньдон ӧз мыны.
 Программа эшшо кык арлы азьланьтэмын на. 2017-тӥ арын анай капиталлэн быдӟалаез 453 026 манет. 


   Йӧл 14 сюрс 700 тонналы тросгес кыскемын    2017-тӥ арын толшорысен оштолэзёзь, кылем арысь та вакытэн ик ӵошатыса, шаерамы 6,8 процентлы тросгес йӧл кыскемын. Нырысетӥ ньыль толэзь ӵоже 231 сюрс 800 тонна йӧл поттэмын. Со кылем арын сярысь 14 сюрс 700 тонналы тросгес.
 Гурт удысъя но сиён-юонъя министрлэн воштӥсезлэн Евгений Шкарупалэн верамезъя, тросгес йӧл кыскыны луиз скалъёслэн лыдзы йылэмен, пудолэн пайдалыкез будэмен. Вить толэзь ӵоже элькунъя котькуд скаллэсь шорлыдын 17 килограмм йӧл кыскемын, кылем арен ӵошатыса, со 400 граммлы тросгес. Фермер хозяйствоосын 2 сюрс 297 йырлы тросгес скалъёс пусъемын. Оштолэзе гинэ пудо уллё 353 йырлы йылӥз.
 Туэ элькунамы 24 сюрс пала пудолы гидъёс пуктыны чакламын.
 2016-тӥ арын 44 выль гидъёс пуктэмын но 25-эз тупатъямын. Оглом 17 сюрс скаллы инты кылдытэмын.
 2015-тӥ арысен кутскыса, Удмуртиын 2020-тӥ арозь йӧл кысконэз араз 1 миллион тоннаозь вуттонъя программа быдэсъяське. Со улсын гидъёс пуктонлы ватсаса коньдон висъяське.
 Гурт возёсъёсын йӧл кысконэз будэтон ласянь рейтингын кылем арын Удмуртия Россиын куинетӥ инты басьтӥз.
   Груша но помидор быдтэмын    Россельхознадзорлэн Киров улосъя но Удмурт Элькунъя управлениезлэн ӧнерчиосыз Ижысь одӥгысьтыз базаысь кунгож сьӧрысь кунамы вайыны лэзьымтэ емышъёсты шараязы.  Быдтэмын катэз тӥяса Польшаысь ваем 176 килограмм груша но Турциысь 96 килограмм помидор.
   Юисьтэм гуртъёс    Удмуртиын ортчем «Трезвое село» конкурсэ пыриськиз 35 муниципал кылдытэт. Нырысетӥ интые потӥз Воткинск ёросысь Светлое черкогурт, кыкетӥ интыын -Якшур-Бодьяысь Кекоран, куинетӥез луиз Селта ёросысь Валамаз.Та гуртъёслы Удмуртилэн бюджетысьтыз висъямын 500, 300 но 200 сюрс манет.
 Уксё кутэмын луоз благоустройстволы, клубъёсты тупатъянлы, физкультураез но спортэз азинтонлы.
   Юртъёсты тупатъяло    Пичи Пургаын но Кечолын куашкан калэ вуэм коркаосысь выль юртъёсы выжтэм улӥсьёслэн юртъёсазы тупатъян ужъёс кутскизы. Отын трос шекъёс шараямын вал, следствиея комитетэн уголовной уж ӝутэмын. Та дыре застройщик тырмымтэосты палэнтэ. Кечолын укноосты вошто но улонни висъетъёсты кужмоято, ёрос центрын ӝутэм коркаосын квартира висъетъёсты вошто.
   «Артек»-ын шутэтскозы    Пӧртэм удысъёсын азинсконъёс басьтэм пиналъёс «Артек» калыккуспо нылпи центре но «Смена» Росси нылпи центре путёвкаосын пусъемын. Куартолэзе но инвожое пиналъёслы тематической сменаос радъямын луозы. Элькунысь экологияя но биологияя центр 23 адямиез «Артеке» лэзиз ни. 21-тӥ инвожоысен 11-тӥ пӧсьтолэзёзь эшшо 15 дышетскисьёс мынозы.
 Центръёсы мынӥсьёс пӧлын Вавож, Пичи Пурга ёросъёсысь но Можгаысь дышетскисьёс.
   Удмурт спектакль пукто ас кужыменызы   Кылем арын «Золушка», туэ «Ефросинья». Сыӵе кузьым гуртооссылы лэсьтӥзы клубын, удмурт культурая «Жильыртӥсь ошмес» юртын ужасьёс но асьсэос улӥсьёс. - Кылем арын 8-тӥ март праздник азьын ми выль амалэн пуктӥмы «Золушка» спектаклез. Калыклы юн яраз. Кельшиз нылпиослы но, – шуэ клубын ужась Надежда Дорофеева. – Соин ик туэ но шумпоттыны чакламы. 
   Рольёсты шудыны кыскиськомы улӥсьёсты. Туж мыло-кыдо адями Светлана Егорова. Золушкалэсь но, Ефросиньялэсь но рольёссэ валаса шудэ. Егитъёс палэнэ уг кылё.  Зэмос артист луэ Алексей Иванов. Культпросветучилищеез быдтэмын, али дасяське контракт амалэн служба нуыны. Со школаысен ик сцена вылын ни. Калыклэсь мылкыдзэ ӝутыны быгатэ ӟеч кырӟаменыз, гитараен шудэменыз.
 Вера Поторочина, Надежда Веретенникова но ваньмон дыръязы клубе дырто. 
 - Кин сценарий бордын ужаз?
 - Сценариез Нина Семёновалэн пьесаезъя, режиссёрез Елена Грачёва.  
 - Кытысь костюмъёс шедьтӥ- ськоды?
 - Спектакль гурт улон сярысь бере, дӥсь кут ласянь лекос сюлмаськонэз ӧвӧл. Ваньзэ асьмеос малпаськом. Но костюмъёс пумысен югдур секыт, чакласькомы ни депутатлы Ольга Черкасовалы юрттэт курыса вазиськыны.
 Дёбыослы выль костюмъёс туж кулэ вылэм. Соос ӵем потало матысь гуртъёсы но, мукет ёросъёсы но концертъёсын. Берло дыре гинэ вуылӥзы ни Кочишевое. Пусошуре, Малягуртэ, Васильевское.
 - Котькытын но шуныт пумитало, - шуэ Надежда Николаевна. – Берлозэ Васильевское ветлӥмы, кыӵе отын шумпотӥзы, ушъязы, юн кемалась, пе, концерт учкеммы ни вал.
 Умой кусыпъёс юнматэмын Киров улосэн. Куинетӥ арзэ потало Уни ёросысь Астрахань гуртын ортчись «Межа» фестивале.
 Бадӟымъёс борды итӥсько нылпиос но. Кырӟало, экто, сцена вылын шудо.
 Альбина Бушмакина.
 Красногорск ёрос.
 Туспуктэмез авторлэн.
   Вордскем нуналэныд, музей!   Котькуд улосын вань сиё-дано интыос, кудъёсыныз туж данъясько улӥсьёс. Сыӵеос пӧлы пыре Юкаменск ёросысь Пышкет черкогуртысь музей но. Кемалась ӧвӧл со пусйиз 50 ар тырмонзэ. 
   Усьтӥськиз со 1967-тӥ арын 25-тӥ апреле. Инъясьёсыз-радъясьёсыз вал Пряженников кузпалъёс – Борис Михайлович но Людмила Алексеевна. Нош музей кылдытон сярысь малпан сётӥз Тамара Федотовна Невоструевалэн атаез – Федот Петрович. Фронтысь бертэмез бере солы школаен кивалтыны оско.
 Выль музейлэн усьтӥськонэз пуктэмын вал 1967-тӥ арын 20-тӥ апрельлы. Но ӵапак та нуналэ Федот Петрович улонысь кошке. Сӥё-дано ужрадэз 25-тӥ апрельлы выжто. Горд лентаез вандыны куро ни Федот Петровичлэсь братсэ – Никон Петровичез, Ленинградлэсь сӥё-дано улӥсьсэ. Нырысь-валысь музеен кивалтӥз Людмила Алексеевна Пряженникова. 1970-2011-тӥ аръёсы та бадӟым ужез нуиз но азинтӥз Тамара Федотовна Невоструева. 
  
 Нырысь-валысь музей интыяськиз вужмем юртын – 1895-тӥ арын сое ӝутэм вылэм Пышкет черкысь баӵколэн пиез Василий Андреевич Ермолин. Юртын вал вить комнатаез, котькудаз ик валаса но быгатыса радъяськизы историлы дуно арбериос: вашкала тӥрлык, коньдон, удмуртъёслэн, бесерманъёслэн, озьы ик баӵкоослэн дӥськутъёссы но трос мукетыз. 1976-тӥ арын Пышкетысь шаертодонъя музей Этнографъёслэн-следопытъёслэн I-тӥ Огъяросси фестивальзылэн лауреатэз луиз. Пиналъёс но кивалтӥсьсы Тамара Невоструева Пышкетлэсь но Удмуртилэсь данзэ туж быгатыса утизы та фестивальын, кудӥз ортчиз вал Орджоникидзеын. Та учыр бере музей но бесерман калык сярысь тодӥз быдэс Совето Союз. Со дырысен Пышкетэ вуылыны кутскизы кун сьӧрын улӥсьёс но.
 Куноос пӧлын вал Эстониысь Тарту но Таллинн каръёсысь,  Венгриысь тодосчиос но студентъёс; дано лётчик-космонавт, Совето Союзлэн Героез Василий Лазарев но космонавтъёсты дасясь врач-тодосчи Иван Касьян. 2006-тӥ арын Мюнхенысь тележурналист Герман Шольц, татчы вуылыса,  бесерманъёс сярысь фильм дасяз.
  
 1992-тӥ арын Пышкетысь музейлы «Бесерманлэн калыклэн музеез» шуыса статус сётӥзы. Тамара Федотовналэсь ужзэ туж сюлмо азинтэ музейлэн научной сотрудникез Надежда Борисовна Сунцова.
 Солы но музейлы луыса, калык рос-прос тодматскыны быгато бесерманъёслэн улэменызы но сям-йылолъёсынызы.
 Оскем потэ, Пышкет музей ялан бадӟымалоз, узырмоз но эшшо трос аръёс ӵоже калыкез вашкала улонэн тодматоз шуыса.
 Елена Пономарева.
 Дасямын «Знамя Октября» газетысь Марина Сабрековалэн статьяезъя.
   21-тӥ канал   «Удмуртия» телекомпания кабельной вещаниея ваньмызлы учкымон (общедоступный) телеканалъёс пӧлы шедиз. Со луоз 21-тӥ канал. Цифровой вещание выжон сярысь ми вераськимы телекомпанилэн кивалтӥсеныз Марина Городиловаен. 
   - Марина Эдуардовна, кызьы кылдӥз отчы шедьыны?
 - Милям компанимы ваньмызлы учкымон каналъёсты быръёнъя федерал конкурсэ пыриськиз но вормисе потӥз. Телевидение цифровой амалэн возьматонэ выжыны кутскыку ик ми валамы ни, ужамы воштӥськонъёс пыртоно шуыса. Ньыль ар ӵоже трос уж лэсьтэмын. Басьтӥмы лицензия, тӥрлык, программаос, дышетӥмы ужасьёсты. Ар но ӝыны талэсь азьло 24 часъем «Удмуртия» выль телеканал ужаны кутскиз.
 - Цифровой амалэн возьматон кемалась мынэ ни. Но цифровой вещание ваньзэ учкисьёсты  выжтыны уг пӧрмы. Тросэз уг на валало, мар милемыз вите.
 - Телевидениез но радиоез цифровой форматэ выжтонлы кутскон 2009-тӥ арын сётэмын. Кутэмын нимысьтыз целевой программа. Солы луыса, цифровой форматэн обязательной телеканалъёсты дун тырытэк учкыны быгатозы кунысьтымы  ваньмыз улӥсьёс. 
 - Нош мар со мультиплекс?
 - Мультиплекс – англи кылысь берыктоно ке, "суро, сурамын" шуэмез валэктэ. Цифровой амалэн ужась трос телеканалъёс одӥг цифровой канал улсын ужало. Али кылдытэмын ни кык цифровой мультиплексъёс, кудъёсыз огазеязы ваньмызлы учкымон огъяросси но коммерческой федерал телеканалъёсты. Нырысетӥез мультиплекс кылдытэмын кун бюджетысь уксёлы. Отчы шедиз дас телеканал: «Первый канал», «Россия 1», «Россия 2», НТВ, «Пятый канал»,  «Россия Культура», «Россия 24», нылпиослы «Карусель» канал, «Общественное телевидение России», но ТВЦ. Кыкетӥ мультиплексын СТС, ТНТ, РЕН ТВ, «Домашний», «СПОРТ1», «СПОРТ Плюс», «Звезда», «Мир» но «МузТВ».
 Удмуртиысь телевизор учкисьёсты витё воштӥськонъёс. Кызь телеканалъёсты учкыны луоз котькыӵе телевизор пыр но, оператор шоры учкытэк, коть со спутник, коть кабельной оператор, коть огшоры антенна, декодер гинэ мед луоз.
 - Кызьы асьме элькунамы цифровой вещание выжон уж мынэ?
 - Цифровой телевидениез  учко ни 70% улӥсьёс. Озьыен, кинлэн декодерез яке телевизорлы приставкаез вань, туннэ 20 федерал телеканалъёсты дун тырытэк учкыны быгато. Тодэ уськытӥськомы, приставкаен валче антенна но басьтоно шуыса.
 Каръёсын улӥсьёс ӵемгес кабельной оператор пыр телевизор учко, соку приставка но, антенна но нимысьтыз кулэ ӧвӧл, 21-тӥ канал понна но дун тыроно ӧвӧл.  Нош кинлэн спутниковой телевидениез  (Триколор яке Телекарта), со 80% гуртын улӥсьёс, озьы ик 20 канал дун тырытэк учкыны быгато. Огшоры антеннаен со каналъёсты учкыны луонлыкъёсыз ӧвӧл.
 - Али «Мынам Удмуртие» телеканал возьматэ на эфир амалэн, учкисьёс сое шедьто 5-тӥ каналысь. Нимысьтыз вещание мынэ на кабельной каналын. Учкисьёс ӵем сурасько. 
 - Бен, туннэ милям телекомпанимы  кык телеканалъёсын возьматэ. «Мынам Удмуртие» витетӥ каналэн огазеямын, кытын 4-5 час ӵоже передачаос мыно, но 24 час ужась «Удмуртия» телеканал, кудӥзлы ми асьмеос программа дасяськом. Вить час котыр милям программаосмы мыно, нош отӥяз кино, мультфильмъёс, документальной фильмъёс, крезьгуро программаос возьматӥськомы.
 Туннэ «Мынам Удмуртие» телеканалэз учкыны луэ кабельной вещаниея но аналоговой вещанилэн эфираз. Нош  «Удмуртия» телеканалэз - кабельной операторъёс  пыр гинэ.
 - Ижын кабель вотэс туж вӧлмемын. Нош мукет каръёсын, гуртъёсын кыӵе югдур?
 - «Ростелеком» ужа 178 гуртъёсын, Ижын – МТС, ЭР-телеком, Гарант, Можгаын – «Телесеть», Воткинскын – «Универ-телеком», Сарапулын – Антенная служба, Глазовын – Гарант-Глазов.
 Кин ке «Удмуртия» каналэз уг ке шедьты, но солэн кабельной вещаниез, вазиське оператордылы.
 - Нош интернет пыр он-лайн амалэн учкыны луэ-а?  
 - Кинлэн интернетез вань, «Удмуртия» каналэз он-лайн амалэн учкыны быгатэ ни апрель толэзьысен.
 Николай Петров.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Писпуос пушъёзы, кузё сям юнмалоз!   Котькуд тулыс выльысь но выльысь паймоно инкуазьлэн бадӟым кужымезлы но ӵыдонтэм чеберезлы. Уката но куартолэзь мылкыдэз ортчыт бугыртэ. Ненег вож турын-куарлэсь мӧзмем синъёс но шумпото кадь. Гыдыр-гыдыр вераськыса, улонлы шумпотыса, усто юмшаны та вакыт эшъёсын Качкашурысь Безуме нуись сюрес кузя. Кыкна паласен тӧдьы кызьпуос шулдырто, тылобурдоос тужгес чебер гуръёссэс кисьто. 
   Та сюрес трос мае адӟемын ни, татӥ уга вуж Сибыр тракт кошкем. Нош макем кӧшкемыт бервылъёс кельтэ туала адями – соизлы валэктон но уд шедьты. Кык гуртъёсты герӟась сюрес кузь но ӧвӧл – ог кык иськем луоз, но кузяназ, кыкна палаз ик, жуг-жаг мешокъёсын, кытӥ нош машинаен но куяса кельтэмын. Оглом вераса – кӧшкемыт. Соин валче вӧсь  но возьыт…
 Но качкашуръёс но безумъёс кузё сямзэс уг ышто ай. Тани туэ но огкылысь потӥзы, сюрес кузя, десант сямен, ортчизы. «Огъя Россия» партилэн интыысь ёзэтэзлэн кичӧлтэмезъя, кулэ ужрадэ пырисько гуртоос, культура юртын но гурт администрациын тыршисьёс, «Пригородный» хозяйствоын ужасьёс. Пӧлазы – эштослэн кузёез А. С. Яковлев, со таӵе ужъёслэсь ноку палэнэ уг кыльы, единороссъёслэн азьветлӥсьсы Ю. Ф. Горбушина, гурт поселенилэн тӧроезлэн воштӥсез О. В. Третьякова но. Мыло-кыдо тыршо эштосысь егитъёс. Та вакыт «Пригородный»-ын Глазовысь 32 номеро техникумысь пиос практика ортчо, соос но чупыр-чупыр ужало, таӵе уж валантэм но кулэтэм ке но потэ, вылды. Мешокъёс огез бӧрсьы мукетыз пумен тырмо гинэ, пиос соосты дыбыр машинае нулло. Тазьы  дэмен ужам ӟеч мылкыд кузьма, но огез шугъяськытэ: лэсьтэм уж но ӟеч маке медло вал, нош татын – возьыттэм муртъёслэсь бервылъёссэс октон-калтон. Гурт сьӧры ик куям жуг-жаг: бутылкаысен кутскыса вуж диванозь – бадӟым кузов тыр люкаськиз.  Огзэ-кыксэ коть интыязы кутыны шедьтоно вылэм, собере сыӵе штраф сётыны – улытозяз медаз вуны.
 Пусйыны кулэ: чылкытатон-чеберъяськон ужрадъёс Качкашурын, ӟеч сямъя, 1-тӥ Май но Вормон Нунал праздникъёс азьын ик кутско. Эштосын нош та вакыт гырон-кизён ужъёс радъясько. Соин субботникъёсы, гыронэз быдтыса, выльысь люкаськыло на. Тани 22-тӥ куартолэзез качкашуръёс писпуос мерттонлы но сӥзизы. Ветеранъёслэн огазеяськонзы шулдыръяськон луд котыре палэзьпу но беризь мерттӥз. Та интызы качкашуръёслэн Иж тракт вылысь гуртазы кожонын ик -  татын ӵемысь пӧртэм шутэтсокн ужрадъёс ортчыло. Туэ, шуо, ёрос Гербер шулдыръяськоз. Мерттэм писпуос куке но будозы, интыез куно пумитанлы эшшо но синмаськымон карозы.
 Пинал беризьёс озьы ик ӟеч инты шедьтӥзы асьсэлы Качкашурысь Комсомольской урамын. Татысь улӥсьёс туж мыло-кыдо турско урамзэс шулдыртыны, арлы быдэ кадь мар ке но выльзэ мертто, солы интыез но уга тырмыт но тупамон. Ӝоген сяська клумбаос но синэз мальдытозы шуыса малпасько.
 Школа дорысь спортъя площадка но арлы быдэ узырме будосъёсын. Дыр ортчоз - будозы но сюлэмез шумпоттыса сылозы, нош кин ке паймоз, мерттэм писпуосы собыдӟа луиллям ни шуыса.
 Лариса Гурьянова.
 Глазов ёрос.
 Туспуктэмез авторлэн.
   Ваньзэ луонлыкъёсты уже кутоно     Глазов ёросын ортчиз семинар, кудаз нимысьтыз саклык висъямын вал быдэ вуымтэосты но егитъёсты уже интыянэн герӟаськем ужпумъёслы. 
   Тросгес программаос кулэ Быдэ вуымтэосты но егитъёсты уже интыянъя юрттэт сётэ, озьы ик ужрадъёсты эскере-радъя нимысьтыз ужъюрт – «Республиканский центр содействия трудоустройству молодежи». Кызьы ивортӥз кивалтӥсез Анна Килякова, центр кичӧлтэмъя арлы быдэ ялӥське уже интыянъя программаослы конкурс. Кылем аре, соослы луыса, уж шедьтӥзы сюрслэсь ятыр мылкыд карисьёс. Жаляса вера: туэ тросэз программаос куронъёс пыр потымтэ, озьы 225-ез пӧлысь уксёен юрттэт басьтозы 155-ез гинэ.
 Программаосты но мукет амалъёсты уже кутыса, 407 быдэ вуымтэос (353 – Глазовын, 54 – ёросын) уже интыямын вал кылем аре. Со сярысь ивортӥз Глазовысь калыкез уже интыян центрысь ӧнерчи Татьяна Блинова. Ёросысь быдэ вуымтэос гужем гинэ ке ужало, карын ини вань толалтэ ужанъя но опытсы. Нылъёс но пиос азбаръёсты чылкытатонэ, хоккеен шудонъя коробкаосты лымылэсь сузянэ пырисько – уждун басьто.
 Быдэ вуымтэосты огдырлы уже кутон ласянь умой ужало карысь огазеяськонъёс – «Водоканал», жкх, «Непоседы», «Милком», администрацилэн дышетонъя ёзэтэз, «Парафраз» театр, ёросын – «Коротай», «Луч», «Коммунар», «Пригородный», «Парзинский» возёсъёс, Кожиль, Адам, Парзи школаос. Кызьы пусъемын вал, уж сётӥсь (работодатель) калыкез уже интыянъя центрен ӵош ке турске, соку нылпиослэн уждунзы эшшо йылэ: толэзяз 1400 манет уксёен юрттэт чотын висъяське на центр ласянь.
 Карысь нылпи юртын ужась сюлэмшугзэ усьтэ:
 - 9-тӥ классэз йылпумъям пиналъёсмылэн сыӵе юрттэт басьтэмзы уг ни луы, кызьы ке но та ужпумез учконо-эскероно вылэм, - шуэ со.
 Нош ужпум потэ вылэм тани мар бордысь: калыкез уже интыянъя центр быдэ вуымтэ нылпилы ужамез понна уксёен юрттэт (материальная помощь) висъяны быгатэ, куке со школаын дышетскисен лыдъяське. Сыӵе ини законэз. Ӧнерчи валэктэмъя, 16 арес тырмемъёслы центр мукет программая юрттыны быгатэ на. Озьы ке но, куд-огез, зэм но, уксёен юрттэтэз басьтэмзы уг луы: школаез йылпумъямын ини, нош 16 аресэз тырмымтэ на.
  
 Правооссы утемын Пусйыны кулэ: быдэ вуымтэосты уже кутӥсьёс законъёсты уг-а тӥяло шуыса, сак эскеро прокуратура но ужъя кун инспекция. Та пумиськонлэн ужаз пыриськиз Глазовысь ёроскуспо прокурорлэн юрттӥсез Юлия Дмитриева. Берло аръёсы законэз тӥян учыръёс шараямын ӧвӧл, шуиз со. Но уж сётӥсьёслы ӵектӥз туж сак луыны ужъя огкыл (трудовой договор) лэсьтыку. Закон пуктэ: уже кутыны луэ 16 арескысен, капчи ужъёсы – 15-ысен, кунсьӧр мурт ке со – 18 арескысен. Нош 14 аресъемъёсты – мумы-бубыос, озьы ик  опекая, семьяя но быдэ вуымтэосын ужанъя ёзэтъёс лэземъя гинэ. Та куронъёс сяна но трос соос, ваньмыз - нылпиослэсь ужан правооссэс утён понна.
  - Эскеронъёсты прокуратура азьласянь уг чакла, но одно ик сое радъяськом, куке милемлы вуэ кытысь ке кыӵе ке но сюлмаськытӥсь ивор. Нош ужъя инспекция эскеронъёс ортчытъя, соос сярысь ивор сайтысьтызы шедьтыны луэ, - валэктӥз прокурорлэн юрттӥсез.
 Озьы ик та ужрадын тупен-тупен валэктонъёс сётэмын вал медосмотр ортчон пумысен. Эмчиослэн сётэм справказы 6 толэзь ӵоже, пе, яра, соин гужем каникулъёсы ужаны дасяськись нылпиос медосмотр али ик ортчыны быгато ини. 
  
 Вожатойёс луозы Азьвыл аръёсы быдэ вуымтэосты уже интыянъя ужпумен турскиз Егитъёслы ужъя биржа. Солэн тыршеменыз Глазов ёросын уно программаос улонэ пыӵазы, нылпиос гужем каникулъёссы дыръя уж шедьтылӥзы. Берло дыре биржалэн ужъёсыз сётэмын администрацилэн егитъёсын ужанъя ёзэтэз вылэ. Ӧнерчилэн Сергей Лекомцевлэн верамезъя, ёросын таяз гужем одӥг гинэ программа ужалоз. Октябрьский, Кожиль, Удмурт Ключи, Гулёково школаосын сводной отрядъёс люкаськозы, кудъёсаз нылпиос вожатойёс чотын ужалозы. Уже кутозы на куд-ог возёсъёс, ёрос бюджетысь уксё висъяськоз на, озьы оглом 70 котыр быдэ вуымтэос гужем ӵоже уждун поттыны быгатозы.
 Тани, шуом, Качкашурысь Женя Данилов, школазэ йылпумъямезлэсь азьло, кык гужемзэ уждун басьтӥз: одӥг полаз нылпиослы шудон площадка лэсьтонъя программая уже пыриськиз, мукетаз – возёслэн лэсьтӥськонъя бригадаяз тыршиз. Шумпото мумиз-бубиз но, ачиз но, угось пияшлэн кемалась малпанэз быдэсмиз: люкам уждунэзлы скоростной велосипед басьтӥз. Озьы ик мукетъёсызлэн но луэ. Быдэ вуымтэослэсь ваньмон дырзэс пайдаё радъян – со туж кулэ. Токма ӧз вера элькун центрлэн кивалтӥсез пумиськонэз усьтыку ик: «Та ӟеч уж трос дырез но кужымез кулэ каре, но вань адямиос, кудъёсыз сое радъян бордын тыршо – со туж умой».
 Лариса Емельянова.
 Глазов ёрос.
 Туспуктэмез авторлэн.
   Бесерман егитъёс тодон-валан люказы   В. Г. Короленко нимо пединститутын Калыкъёслэн Эшъяськон юртэнызы радъям "Социальное проектирование в сфере реализации государственной национальной политики" семинар ортчиз. Отчы пыриськизы Яр, Балезино, Глазов, Юкаменск ёросъёсысь егит бесерманъёс, лулчеберет удысын ужасьёс.  Лыктэмъёс ӵектосъёс гожъяны дышетскизы. 
   Котькыӵе ужез но командаен лэсьтоно. Нырысь ик Эшъяськон юртысь валтӥсь методист Ирина Трубицына шудон амалэн валэктӥз, кызьы ог-огдэ валано, ог-огедлы юрттоно, керӟегъяськонъёслэсь палэнсконо.
 Собере люкаськемъёс бесерман культураез утёнэн герӟаськем тужгес но сюлмаськытӥсь ужпумъёсты веразы. Одӥгез - нылпиос но егитъёс пӧлын ӧжыт лыдъем калыклэсь лулчеберетсэ вӧлмытон. Туннэ нуналлы тросэз ышемын-быремын ни, малы ке шуоно кылэз, сямъёсты-йылолъёсты тодӥсь-валась пересьёс кошкизы, историысь чуръёс но ышемын.
 Мер ӵектосъёс бордын ужаны дышетӥзы «Лифт» штабысь проект-менеджеръёс Анастасия Караваева но Елена Сутягина.
 Нош ӵектосъёсты асьсэос люкаськемъёс дэмлазы. Шуом, туризмъя маршрут улсын куноослы корка усьтон, нылпиослы бесерман азбукаен ӝоквыл шудон кылдытон, «Юнда-базарын» бесерман культураез паськытгес кутон, бесерман праздникъёс дыръя этноквестъёс ортчытъян, «Мисс Бесермяночка» конкурсъёс радъян но трос мукет.
 Альбина Бушмакина. 
  
   Асьмеос юрттыны кулэ   Глазовысь кар Думалэн дышетонъя, наукая, культурая, спортъя, егитъёсын ужанъя но йӧскалык политикая комиссиезлэн кенешонэз ортчиз. Трос кулэ но лэчыт ужпумъёсты эскеризы депутатъёс.  
   Карлэн нуналыз матэктэ Одӥгез яратоно праздникмы – Карлэн нуналыз – сӥзьылысь гужеме выжтэмын. Табере сое пусъёмы 10-тӥ инвожое. Кызьы дасяськон ужъёс мыно, ивортӥз кар администрацилэн культурая, спортъя но егитъёсын ужанъя ёзэтэныз кивалтӥсь Юрий Афонин.
 - Куазь котькыӵе но медло – праздник луоз. Сое сӥё-дано усьтон стадионын ортчоз, со  сӥземын луоз Глазовын улӥсь пӧртэм выжы калыкъёслы. Нунал ӵоже карын ужалозы вить площадкаос. Куд-огзэ малпанъёсмес быдэстон уксё бордысь потэ: пӧрмоз-а, уз-а, берлогес тодомы.
 Шулдыръяськонлы но шутэтсконлы интыос быръемын ини. Кылсярысь, карысь парке люкаськисьёс понна тунсыко программа дасяське, солэн валтӥсь малпанэз герӟаськемын луоз Россиын Экологилэсь арзэ пусъёнлы.
 Свобода площадьын матысь тодматскыны луоз лулчеберетъя но туризмъя «ДондыДор» парклэн   проектэныз. Таӵе выль ужез улонэ пыӵатон бордын али тыршо Глазов ёросын. Со огдырлы удмуртъёслэн Шор дауръёсы улоназы вуттоз. Нош ӝытазе площадь шулдыръяськон интылы пӧрмоз.
 Котьку сямен ик, семьяен шутэтскыны луоз Карл Маркс проспектын. Спортэн тунсыкъяськисьёс но вунэтэмын уз луэ. Ӟеч сямъя, «Глазов карлэн Дано кунмуртэз» нимын пусъён радъяськоз.
 Сак луом Нылпиосты гужем шутэтсокон лагеръёсы нуон-ваён туэ кыкетӥзэ ар ини мумы-бубыос вылэ понэмын. Нырысь ик, со герӟаськемын нылпиосты нуллӥсь транспортлы чурытэсь куронъёс пуктэмен. Татчыозь пиналъёсты ваньзэс ӵош автобусъёсы пуктыса келяллязы, нош туала куронъёслы тупась автобусъёс али карын ӧвӧл. Карлэн палэназ ӵемысь пото олимпиадаосы пыриськисьёс но спортменъёс, соку ини пиналъёсты рейсовой автобусъёсын келяло, отын сыӵе куронъёс уг пуктӥсько.
 Нылпиоссэс лагере келяны дасяськись мумы-бубыосты бадӟым сюлмаськонэ уськытӥз Иж котырысь «Дружба» лагерьын луэм ЧП: 90-лэсь ятыр нылпиос, ярантэм сиёнлэсь висьыны усьыса, эмъяськонние вуттэмын вал. Та учырен валче лагеръёсын кивалтӥсьёслэсь депутатъёс меӵак юало: «Тӥляд сыӵе учыр луыны быгатоз-а?»
 - «Звёздочка» лагерьын 30 ар ӵоже одӥг пол но со выллем учыръёс ӧй вал. Уз но луэ, - оскытэ Вера Жолобецкая.
 Со борды итӥськиз Владимир Веретенников, «Алые зори» лагерьлэн директорез:
 - 20 нуналлэсь ӧжыт кылиз на - лагерьмы нылпиосты пумиталоз. Солэсь дасьлыксэ матысь дыре кун комиссия эскероз, йылпумъянъёссэ вералоз. Пищеблокысь вань анализъёс басьтэмын, вулэсь ӟечлыксэ эскеро, котельнойлэсь но ужамзэ чакласькомы. Ваньмыз надзорной ёзэтъёс вуылӥзы-учкизы ини.  Саклыкмес ум ыштэ! Тыршиськом нылпиосты ческыт сюдыны, дырзэс шулдыр но пайдаё радъяны – дорамы нош лыктэмзы мед потоз.
 Маин воштоно циркез? Элькунамы 2004-тӥ арысен ини сяме пыӵаз 1-тӥ классэ мынӥсьёсты Иже цирке нуллон. Та ӟеч ужлэн трос шугъяськытӥсь палъёсыз но вылэм. Тани карысь администрация али но тырыны быгатэмтэ на автобусъёс понна пунэмен тыронъёссэ. Оглом 660 сюрс тыроно ке, ог люкетсэ берыктӥллям ини.
 - Ужпум шуак ӧз кылды. Пиналъёсты цирке нуон-ваён пумысен огкыл гожтыку, уксё та ужлы висъямын ӧй вал. Малпамы: берло шедьтомы. Мукет палзэ учкомы на: пиналъёс понна ваньмыз выль – школа, дышетӥсьёс, эшъёссы, та борды ватсаломы на кузь сюресэз. Ваньмыз со туж шугъяськытӥсь югдуре вуттэ, - мылкыдзэ усьтэ Павел Колчин.
 Солы дурбасьто мукетъёсыз но. «Кулэ-а со?» – юан ӝуто. «Нылпиосты цирке нуллонлэсь дугдоно, - шуо депутатъёс. – Но сое маин ке мукетыныз воштоно».
 Озьы но тазьы бергатыса, нокыӵе мукет амал ӧз шедьтэ, уга ужпум уксё ӧвӧлэ пыкиське. Но пиналъёслы бадӟым праздник радъянлы кельшымон инты Глазовын вань – выль Йӧ дворец. 
 «Маин циркез воштоно?» юан юанэн ик кылиз. Нош комиссия пуктӥз: карысь администрацилы ӵектыны нылпиосты цирке нуллонлэсь дугдытскыны. Мар меда та ивор пумысен мумы-бубыос малпалозы? Куд-огзэ кылемаз учыре быгатӥллям ини оскытыны, озьы карысь ньылез школаос нылпиоссэс цирке келяллямтэ.
 Лариса Гурьянова. Глазов кар. 
 Туспуктэмез авторлэн.
   21 ар талэсь азьвыл…   1996-тӥ ар… 27-тӥ тулыспалэ Глазовысь воинской частьысь ньыль солдатъёс пегӟо. Бордазы - ньыль автомат, 2500 пала патрон. Ньыль нунал ӵоже пегасьёс Солдырьын ватскыса улӥллям. Городын но ёросын калык шулӟектыса улӥз: мар луоз азьланяз, ку но маин йылпумъяськоз та шуэрес учыр.Пегӟем солдатъёсты 3-тӥ южтолэзе Лекшур гуртысь кутӥзы. Татын матэтӥ чугун сюрес ортче, соос поездэ пуксьыны малпазы вал, дыр. Но ӧз пӧрмы. Со нуналэз туннэ кадь син азяз возе на Лекшурын улӥсь Светлана Веретенникова. 
   - Солдатъёс вазь ӵукна Чупчи выжез выжиллям. Фермае мынӥсь кышномуртлэсь юаллям: вань-а гуртын тырттэм коркаос. Валэктэмзэ мыдлань валаллям, шӧдске, - пыриллям улоно корка. Отын улэ вал Мария Тимофеевна Дементьева, но ӵапак соку кышномурт кошкемын вал городэ, нылызлэн именниказ. Беглойёс отчы пыро, - мачке Светлана Геннадьевна.
 Гуртэ лушкем лыктыкузы, Ельцовъёслэн пунызы туж лек утыны кутскем. Укное учкыса, кузёос воргоронъёсты адӟиллям но соку ик милицие жингыртӥллям. Кема ик дыр ортчымтэ, гуртэ патруль машина пыриз. Пегӟем солдатъёс, сое адӟыса, укноосысь ыбылыны кутскиллям. Со вакытэ вань сюресъёс пытсамын вал ни, пичи гурт – котыртэмын. Но кудаз юртын ватско беглойёс, югдурез утисьёс соку ик ӧз валалэ. Утчакузы, огез ӵапак та корка пала вамыштӥз. Солы соку ик пуля вуиз. Адями ӵогем кадь усиз. Бырем мурт - дас укмыс аресъем Юра Никандров - Нижневартовскын будэмын, со вакытэ Пермьысь югдурез утись войскоосын (внутренние войска) служить каре вал. Пегӟемъёсты кутон понна, соосты но Глазове ваизы.
 Эшшо одӥг мурт – милициын ужась сержант В. Новых сӧсыртэмын вал. Больницаын солы операция лэсьтӥзы, воргорон улэп кылиз.
 Йыртэмасьёсын вераськон понна, корка, киоссэс ӝутыса, милициын ужасьёс лейтенант Танаев но полковник Ратов пыризы.
 - Пыриллям но, отын, пе, со ньыль солдатъёс бӧрдыса пуко, кин мамезлэсь, кин яратоно нылызлэсь фотографизэс ӝиптэмын. Асьсэос но жалязы ни, вылды, мар дауртэмзэс. Соосты автобусозь урам кузя прикладъёсын жугыса нуизы. Котькытын вир вал. Огез кышномурт – тетя Зоя вал, кулэмын ни табере – ӧз чида, спецназъёс шоры кесяськиз: командиръёсты, пе, жугоно, та пуме солдатъёсты вуттӥзы шуыса. Беглойёсты нуизы: берло огезлы 7 ар сётӥллям, куинезлы – быдэн 6 ар. Таосты кутэм бере, арня ортчыса ик, нош ведь солдат пегӟылӥз на – тазэ виизы шуыса тодӥсько. Вот кыӵе аръёс вал, - валантэм дыръёсты тодаз вайыса, синъёсыз нюромо кышномуртлэн.
  
 Ваньмыз тодын. Уг вунэто татын бырем солдатэз Юра Никандровез но. Шимес учыр луэм интыын солы памятник пуктэмын. Туспуктэмаз – пыраклы егит кылем Юра. Лекшуръёс, соос пӧлын Светлана Веретенникова но, утьыса, эскерыса  возё синпелетэз.
 Туэ 6-тӥ куартолэзе та синпелет дорын трос калык люкаськылӥз. Юралэн анаез Лариса Евгеньевна Никандрова но ӵыжы-выжыосыз вуиллям. Жаляса верано, атаез, секыт висеменыз, лыктыны быгатымтэ. Геройлыко пиез буре ваизы, кайгыризы. Лариса Евгеньевна Качкашур поселенилэн кивалтӥсезлы Татьяна Волковалы, клубын, школаын ужасьёслы, гуртоослы тау кариз, пизэ уг вунэто шуыса.   
 Ортчо аръёс. Воштӥське улон. Но ноку медаз вунэ ас улонзэс мукетъёсыз понна сётэм адямиос, геройлыко учыръёс.
 Елена Пономарева. Глазов ёрос.
 Туспуктэмез И. Тютиналэн.
   Сӥзьыл вольыт сюресэн пумиталом!   Красногорск черкогурт шорын бадӟым лэсьтӥськон мытэмын – «Удмуртавтодор» предприятиын ужасьёс сюрес тупатъяло. Кыӵе кема витизы ни вал сое красногорскъёс! 
   Та сюрес нуэ Юкаменск ёросэ но Киров улосэ. Соин ик солэн кулэлыкез сярысь веранэз ик ӧвӧл. Но котькуд тулыс но сӥзьыл татын курадӟонъёс кутско. Зоръёс дыръя горд сюй майтал кадь луэ, пыдын но, машинаен но уд ортчы ни. «Отын музъем пушкысь ошмес потэ, шӧдске», - паймемзэс верало улӥсьёс.
 Озьы-а, тазьы-а, но та сюрес вылэ трос кужым но коньдон понэмын-быдтэмын ни. «Красногорск ёрос» муниципал образованилэн кивалтӥсезлэн ЖКХ-я но лэсьтӥськонъя воштӥсез Тамара Сиговалэн верамезъя, арлы быдэ сое но выжез район ас кужыменыз тупатъяны тыршылӥз. Но пайдаез кемалы уг луы.
 - Тупатъяны но озьы гинэ уг пӧрмы. Теплотрасса но, газопровод но, связья линиос но – ваньмыз та сюрес ултӥ кошке. Соин ик азьвыл рос-прос эскероно, - шуэ Тамара Петровна.       
 2014-тӥ арын татысь выжез тупатъязы. Соку но кема выризы-курадӟизы. Красногорскысь кивалтӥсьёс соку ик элькун кивалтӥсьёслы сюрессэс тупатъяны юрттон сярысь вазиськизы. Со дырысен уж интыысьтыз вырӟиз. 2015-тӥ арын проект лэсьтэмын вал. Проектъя выж дорозь но сое ортчем бере сюресэз – огъя валысь 890 метрез – асфальтэн шобыртозы. Коньдон – 47 миллион манет пала - элькунлэн бюджетысьтыз висъямын.    
 Сюрес вылын тупатъян ужъёс мынэмен, ёросысь кивалтӥсьёс калыклы вазиськизы, та вакытэ ӵаш но, нӧд но луоз, - кӧня ке чидалэ шуыса. Чидано луоз мукет урамлы но, кудаз выжтӥзы движениез. Но калыклэн чик но чидамез уг поты, шӧдске. Одӥгъёсыз нӧд шуыса чагисько, мукетъёсыз – ӵаш шуыса ӝожтӥсько, вылӥ кивалтӥсьёслы жингырто, я гожтэтъёс келяло.
 Сюрес но мед лэсьтозы, музъемез но медам бугыртэ – озьы уг луы. Ваньмыз со – огдыре кылдэм шуг-секытъёс гинэ.  Со понна матысь дыре ини улӥсьёс но палэнысь лыктэмъёс понна умой сюрес усьтӥськоз.
 - Тӥ лыктэ сӥзьыл ми доры – соку вольыт сюресэн пумиталом! – шуиз Тамара Петровна Сигова.
 Ӟечезлы туж оскем потэ. Вань курадӟонъёс соку вунозы.
 Елена Пономарева.
 Туспуктэмез авторлэн.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Кутсконысез пумозяз   Чажайын но шедиз газетмес басьтӥсьмы но лыдӟисьмы. Зоя Константиновна Вахрушева уг но тодӥськы ини, шуэ, кӧня ар ӵоже «Иднакарез» басьтӥсько. Котькуд бамыз, пе, туж яра, огзэ но кельтытэк ваньзэ лыдӟисько. Ачиз Зоя Константиновна бускель гуртысь - Портяновоысь татчы вуэмын. Соку, сизьымдонэтӥ аръёсы, Чажай, город кадь ик, узыр но бадӟым вал. 
   - Леспромхозэ калык 7-8 автобусэн ужаны лыктылӥз. Магазинамы но, юри басьяськыны шуыса, олокытысь но адямиос вуылӥзы. Котьмар татын вал: трос машинаос, гаражъёс. Табере собыдӟа узырлыкез син азе но пуктыны секыт ини. Уд но оскы, куке-соку озьы но вал шуыса, - шуэ кышномурт.
 Зэм, дыръёс воштӥськизы, табере Чажайын тросгес пересьёс ини. Соос понна культура юртын пӧртэм пумиськонъёс радъяло. Арлыдоос ужтэк пукыны дышымтэ – асьсэлы уж шедьто. Нош жадемзэс ортчытон понна, тани Зоя Константиновна Вахрушеваез ик верано ке, кияз мылысь-кыдысь «Иднакар» газетэз басьтэ. Оскиськом, солэсь адӟем карыса, та гуртын лыдӟисьёсмы ватсаськозы шуыса.
   Музъем кузё   Совето вакытъёсы Юкаменск ёросысь «Красный Октябрь» колхоз азьмынӥсьёс радын вал. Бадеро гурт паймытылӥз вылтусыныз, выль объектъёсыныз но сводкаосын умой йылпумъянъёсыныз. Гуртоослэн али ке но тодазы на со дыръёс. Та вормонъёсты соос герӟаллязы колхозлэн кузёеныз. Трос аръёс куспын валаса ужаменыз, калыкен огкыл шедьтыны быгатэменыз Николай Иванович Балтачев зэмос музъем кузё луэмзэ возьматӥз. Ар талэсь азьвыл Н. И. Балтачев «Почетный гражданин Юкаменского района» дано нимын пусъемын вал. Сюлмысь тыршемез сярысь верало трос пумо  медальёсыз, Данъян грамотаосыз. 
   Колхозэн кивалтыны Николай Ивановичез куризы 1975-тӥ арын. Воргоронлы соку 29 арес гинэ вал. Озьы ке но, калык солы оскиз, бӧрсяз кыстӥськиз. Кызьы нош уд оскы – син азязы ик будэмын уго, ужась, трос вераськисьтэм, музъемез тодӥсь но валась мурт. Со вакытэ Бадероын ик улӥзы но ужазы атаез, фронтовик Иван Трофимович Балтачев, но сузэр-вынъёсыз. Николай Иванович – кузё, атаез – бригадир – кӧня пол соос, ӵошен бусые потыса яке ӝытазе ӝӧк сьӧры пуксьыса, ог-огенызы музъем ужъёс сярысь кенешылӥзы, огзылы огзы малпанъёссэс усьтылӥзы. Озьы но луылӥз: мукет колхозъёс куалекто - дыртыса кизё, кидыссэс кын музъеме сого, нош Николай Иванович, вылӥ кивалтӥсьёслэсь тыш сиыса но, вите, ку музъем дась луоз.
 Механизаторъёслы но ӵемысь тодазы уськытылӥз:
 - Няньлэн ӟечлыкез тӥ бордысь потэ. Агрономез но, кузёез но пӧяны луэ, нош музъемез уд пӧя. 
 Кысык вакыт дыръя – кизён вакыт-а, ю-нянь калтон-а – кузёез кабинетысьтыз уд шедьты, сое я зернотокысь, я бусыысь адӟод.
 - Али гинэ фермаын шуизы вал, мынӥськод – со отын ӧвӧл ини, гараже кошкиз шуо. Мын но уиськы со бӧрсьы. Ужасьёсыз уг тырмо ке, ачиз ик лопата борды но кутскылӥз. Калыкен ӧз куаретылы, мылкыдзэ пушказ возьылӥз, - Николай Ивановичлэсь ужан дыръёссэ тодазы ваё гуртоос.
 Котькытчы аслыз вутскон понна, инженер луыса ужакуз эшшо, Николай Иванович металлоломе куштэм «газикез» тупатъяз-выльдӥз. Берло ужакуз со туж яраз ини: кытчы ке запчастьёс ваёно, гараж пуктонэ вутсконо ке, машинаяз пуксе но тӧл кадь ширтэ вал.
 Колхозын со вакытэ нуиськись лэсьтӥськон сярысь нимаз верам потэ на. 1982-тӥ ар куспын гинэ «Красный Октябрь» колхозын 28 машиналы гараж, тысь куасьтон комплекс – кыкетӥез ини, автоматической телефонной станция пуктэмын вал. Бадӟым саклык висъяллязы улон коркаос ӝутонлы но. Ваньмыз со, валамон, лэсьтӥськиз кузёлэн кичӧлтэмезъя но валтэмезъя.   
 Но укмыстонэтӥ аръёсы улон чутрак воштӥськиз. Мар лэсьтэмын-ӝутэмын вал, ваньмыз тӥямын, лушкамын, кулэтэмен лыдъямын. 
 Мар веранэз, Николай Иванович Балтачевлэн но гуртоослэн, сое малпаса, сюлэмъёссы позыръя, вирын кисьтӥське. Но ортчемзэ берыктыны уг луы ни. Озьы-а, тазьы-а, вамыштоно азьлань, ӵуказеез сярысь малпаськоно.  
 16-тӥ июне Николай Иванович Балтачев вордскем нуналзэ пусъёз. Сӥзем потэ солы юн тазалык но задор мылкыд. Ӟеч ужъёс уг вуно, шуо калыкын. Николай Ивановичлэн сюлмысь тыршемез, гурт понна ужамез аръёс ортчыса но калыклэн тодаз улоз. Бадероос но юкаменскъёс туж данъясько сыӵе бӧлякенызы.
 Елена Пономарева. 
 Юкаменск ёрос.
   Вуж туспуктэм вылын – Герой   Дано бӧлякмы, куинь орденъёслэн кавалерез Василий Ушаков сярысь мон азьвыл но тодӥсько вал. Но со семьяеным герӟаськемын шуыса, ӧй ик малпалля. Соин со сярысь тросгес тодэме потӥз. 
   Огпол ӝытазе семьямылэсь альбомзэ учкыса пукиськомы. Картэ адӟылымтэ туспуктэмез синйылтӥз. Лякымтэ карточка вылысь военной дӥсен воргорон учке, гадь вылаз – куинь орденъёс. 
 - Кин та? Кытысь та фотокарточка татчы шедиз? – юа кузпалы. – Та «Полный кавалер орденов» ук! Герой! 
- Кирос папе со – Василий Дмитриевич Ушаков, - туспуктэмез кияз кутыса, валэктӥз анаймы Светлана Васильевна Пономарёва. 
Та туспуктэмез со, ас вордскем Люм палъёсаз вуылыса, вуж альбомъёсысь шедьтэм. Тодмо тусбуез адӟыса, карточкаез дораз ваем. Альбомаз понэм, нош лякыса ӧвӧл вуттэм на. 
Светлана Васильевна вордскемын Вятка-1 гуртын. Отын ик вордскемын вал Василий Дмитриевич Ушаков но. Мамамы сое умой тодэ вылэм. 
- Папеным Василий Иванович Жвакинэн соос ӵош ужаллязы, юн тупаса улылӥзы. Ог-огзылы «Вася кум» шуыса вазиськылӥзы. Озьы но, «герой» шуыса ноку кылылэме ӧй вал. Аслаз но вылтӥяськемез-ушъяськемез неноку ӧвӧл. Юн лякыт адями, куинь пиосыз вал. Собере мон Пусошуре бызи, нош со Пудемын улэм ни. Папе вералляз, Вятка гурт бырыку, Ушаковъёс берпуметӥосыз кошкисьёс вал, пе. Ватэмын кирос папе Пудем шай вылын, - мачке Светлана Васильевна. 
 Василий Дмитриевич Ушаков вордскиз 1912-тӥ арын 15-тӥ январе удмурт крестьян семьяын. Куинь классэз гинэ йылпумъяз, собере атаезлы хозяйствоын юрттылӥз. Гуртын колхоз кылдэм бере, отын рядовой луыса ужаз, собере Яр ёросысь Пудем черкогуртысь МТС-ын тракторист, комбайнер вал. 
 Фронтэ келямын 1941-тӥ арын декабре. Ньыль толэзь дышетскыса, артиллерийской разведчик луиз. 1942-тӥ арысен фронтын тушмон пумит нюръяськиз. Ожмаськиз Западной, Брянской, 1-тӥ но 2-тӥ Белорусской фронтъёсын. 1943-тӥ арысен Кыкетӥ миномётной бригадалэн 113-тӥ полкысь кыкетӥ дивизионлэн управлениезлэн разведчикез вал. Та частьын со война бырытозь ожмаськиз.
 1943-тӥ арын август толэзе Василий Ушаков нырысетӥ наградаен – «За боевые заслуги» медален пусъемын вал. 1944-тӥ арлэн пумаз разведчиклэн гадь вылаз вал ини «За отвагу» кык медальёсыз но.
 1945-тӥ арын январе Висла шур дурын ожмаськонын Василий Дмитриевич пехоталэн азьпал радъёсаз вал. Солы тушмонлэсь пулемётсэ пушкытыны удалтӥз. Нош ӵуказеяз Ушаков тушмонлэсь замаскировать карем артиллерийской батареяоссэ шӧдӥз. Солы луыса, ватскыса витись фашистъёс лек тылын пазьгемын вал. Озьы 288 гвардейской стрелковой полклы азьлань мыныны сюрес усьтӥськиз. Та ожъёс понна 1945-тӥ арын 10-тӥ мартэ потэм приказъя красноармеец Василий Ушаков пусъемын вал 3-тӥ степенё Слава орденэн.
 Та берегес ик Одер шур вӧзын Ушаков синйылтӥз 75 миллиметръем орудилэсь, миномётлэсь но кык пулемётъёслэсь интыяськемзэс. Со сярысь разведчик ивортэ ас батареяяз. Тушмон пазьгемын вал.
 17-тӥ мартэ Кёнигсдорф понна лек ожмаськонэ пыриськиз. Та ожын Василий Дмитриевич 12 фашистъёсты быдтӥз. Соосыз выжез пуштытыны дасясько вылэм. Сьӧд ужзэс быдэстыса ӧз вуэ. Василий Ушаковез Горд Знамя орденэн пусйыны пуктэмын вал, но артиллерилэн командующиезлэн косэмезъя, наградалэсь статуссэ воштӥзы – 1945-тӥ арын 16-тӥ мае удмурт разведчиклэн гадь вылаз 2 степенё Слава орден бырттӥзы.
 1945-тӥ арын апреле Германиысь Бранденбург дорын Ушаков немецъёслэсь минометной батареязэс но куинь пулемётной точкаоссэс шедьтэ. Координатъёссэс вераса, асьмелэнъёс соосты пазьго. 6-тӥ мае асьме бӧлякмылы луыса тушмонлэн кык дзотъёсыз быдтэмын вал.
 1945-тӥ арын октябре Василий Ушаков старшина званиен вордскем палъёсаз бертӥз. Вормон бере ар ортчыса, СССР-ысь Верховной Советлэн Президиумезлэн указэныз Василий Дмитриевич Ушаков кышкасьтэм луэмез но геройлыко ожмаськемез понна 1-тӥ степенё Слава орденэн пусъемын вал.
 Война бере Василий Дмитриевич Пудемын улӥз. Ужаз лесник луыса. Улонысь кошкиз 1980-тӥ арын 1-тӥ июне.
 Жаляса верано, Василий Ушаковлэн ӵыжы-выжыосыз сярысь тодыны ӧз кылды. Но солэн туспуктэмез альбомамы утиськоз, пиналъёсмылы ми со сярысь одно ик мачкомы.
 Елена Пономарева.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Выль гид – ас кужымен   Куартолэзьлэн кутсконаз Балезино ёросысь «Орловское» хозяйствоын выль гидэ пырон пусйизы. Эштос ас кужыменыз, палэнысь юрттэт курытэк но нокыӵе кредитъёс басьтытэк, собыдӟа ужез берыктыны быгатӥз.  
   Выль гид вужез интые ик пуктэмын. Экономистлэн Людмила Сергеевна Никитиналэн ивортэмезъя, хозяйстволы та бадӟым пуктӥськон ог 6 миллионлы султӥз. Гид лэсьтэмын туала куронъёсъя но выль амалъёсты кутыса. Шуныт карон понна, пенополиуретан уже кутэмын. Выж вылын – полимерно-песчаной покрытие вӧлдэмын. Липет йылын – световой конёк, солы луыса, гидын туж югыт. Вуэз но пыртэмын, нош шуныт ву – электрокотёлысь.
 Гид чотамын 200 кунянъёслы. Та дырлы гидын интыяськиллям ини пичи ньыльпыдоос: куинь нуналъемъёсыз толэзь тырмытозь нимаз-нимаз клеткаосын улозы, нош солэсь бадӟымъёсыз куать толэзёзь – ог дасо кузя ӵошен интыямын.
 
 Кунянъёсты утялто кык кышномуртъёс: Люция Филаретовна Пономарёва но Татьяна Васильевна Владыкина. Кыкназы ик - оскымон ужасьёс. Нылпи садын сямен ик, таос но котькудзэ мусояло, вешало, либато.
 Гидэ вуылыкумы, дежурной интые Татьяна Васильевна кылемын вал. Кунянъёсын со 16 ар пала тырше ини, школаез йылпумъям бере ик гидэ ужаны лыктӥз. Кышномуртлэн верамезъя, кунянъёсты сезьыен но комбикормен сюдо, ӵукна но ӝытазе – йӧлэн люктало, нуназезэ – турын чаен. Кулэ луэ ке, висёнлэсь эмъюм но сёто, нош укол лэсьтыны вуэ ветврач.
 «Орловское» эштос понна мылкыд шумпотонэн пачылме. Гурт удысмы асьмелэн туж ик ушъямон ӧвӧл уго. Нош пыбьяос тани возьмато: гуртъёсын но ӟеч улыны луоно вылэм. Тросэз потэ ужез валаса радъям бордысь, нош со понна кыл кутэ кузё. Василий Леонидович Князев дас арскын музъем вылын зэмос кузё луэмзэ умой возьматӥз ини. Солэн кичӧлтэмезъя ик, эштосын кылдытэмын вал ремонтно-строительной бригада но. Таиныз быгатыса кивалтэ Александр Феликсович Максимов. Выль кунян гид – та бригадалэн ик данъяськымон «емышез».
 Елена Пономарева. 
 Туспуктэмъёсыз авторлэн.    
 Умой куазь, туала техника, тырмыт эстӥськон, мыло-кыдо ужасьёс – сӥзьыл узыр урожай басьтыны ваньмыз луонлыкъёс вань 
 «Орловское» эштосын чаклазы кизён ужъёсты кык арня ӵоже йылпумъяны. Ваньмыз малпанъёссы быдэсмизы.
  - Кизьыны кутскимы 1-тӥ мае, нош 17-тӥ мае йылпумъямы, - мачке растениеводствоя бригадир Надежда Князева. – Ю тысь согемын 1080 гектар вылэ.
 Арысь аре мар ке но выльзэ утчаськомы, тани туэ кӧжы-чабей кечат кизимы. Нырысь кӧжы, собере вылтӥз ик сезьы. Кылем арын озьы оскалтӥмы кӧжы но сезьы будэтыны, юн удалтӥз вал.
 Турын пӧлысь клевер, кудӥз силослы мыноз, но тимофеевка, таиз кӧс турынлы.
 Тросэз кидысъёсмы асьмелэн, элитнойзэ йыды но чабей басьтӥмы Кожильысь, нош турын кидыс – Ижысь «Компак» фирмаысь.
 - Кызьы малпаськоды, урожайды луоз-а?
 - Кылем арын гектарысьтыз 21 центнер люкаськиз, малпаськомы, туэ эшшо тросгес луоз шуыса.
 Ньыль выль сеялка басьтӥмы – кыксэ кылем тулыс, кыксэ туэ, нош туала техникаез азьлоеныз ӵошатонэз ик ӧвӧл ни. Ӵошкыт кизе, озьы ик вольыт удъёсыз но ӝужало.
 - Ужасьёс пӧлысь кинэ висъясалды?
 - Ваньмыз туэ юн умой ужазы. Кылем аръёсы юисьёс но луылӥзы, нош туэ сыӵеосыз ӧй вал. Кылем тулыс но кизьыны 1-тӥ мае потӥмы, нош быдтӥмы 24-тӥ мае. Туэ ужмы умой пӧрмиз, малы ке шуоно техника но, адямиос ласянь но шуге-леке шедёнъёс ӧй вал.
 - Ку ужасьёсты данъялоды?
 - Йылпумъянъёс ми лэсьтӥськомы «Гырон быдтон» праздникын. Нош туэ эшшо юбилеймес пусйиськомы – «Орловское» хозяйстволы дас ар тырме. Соку шулдыръяськомы но, данъяломы но.
 - Матысь дыре кыӵе ужпумъёс витё?
 Пудо сиён дасяны кутскомы. Механизаторъёс техникаез эскеро-тупатъяло ни.
 Альбина Бушмакина.
 Балезино ёрос.
 Туспуктэмез авторлэн.
   Куамын ар – скал кыскон удысын   Май толэзьлэн пумаз Можга ёросын бырйизы элькунысьтымы тужгес но устозэ скал кыскисез. Отын быгатонлыкъёссэ возьматӥз Глазов ёросысь «Пригородный» эштосысь Надежда Леонидовна Алексеева.  
   ВОЖВЫЛЪЯСЬКОНЫН сое пусйизы «Ветеран» номинациын. Пудо вордон удысын Надежда Леонидовна тырше куамын ар ӵоже.
 Вордскемын Бадӟым Лудошур гуртын. Школа бере вуриськисе дышетскиз. Басьтэм специальностезъя ужаз Глазовын. Семья кылдытӥзы ас гуртысьтыз ик воргоронэн. Оло, карын ик улысалзы, но пизы вордскем бере быръёно луиз: мурт квартираын улоно яке аслад коркад. Малы ке шуоно садике инты сётӥзы, нош квартира сярысь малпанэз ик ӧй вал. 
 Егит семья бертӥз вордскем гуртаз. Кыкназы ик ужаны кариськизы «Путь к коммунизму» хозяйствое.
 - Мон скал кыскыны кутски, Андрей механик вал, - мачке кышномурт. – Пичи Лудошуре колхоз квартира сётӥз, отын али но улӥськом.
 Лудошурысь мастерскоез пытсам бере, фермае ужаны кариськиз Андрей но.
 - Толалтэ машинаен нулло, куддыръя пыдын, - шуэ Надежда Леонидовна, - но ми чидатэк витиськомы тулысэз, велике пуксёмы шуыса.
 Лудошурысь тямыс кузя скал кыскисьёс КРС-400 фермае ветло, ваньзы соос ньыль часэ ӵукна ширто ни кык питрано транспортэнызы. Ӵукна кыскем бере, берто гуртазы, нош нуназе бере ньыль часлы нош дырто ужазы.
 - Конкурсэ Тӥ нырысьсэ ӧд пыриське, дыр?
 - Ёрос вожвылъяськонъёсы пыриськылӥ, нош элькун ӵошатсконъёсы нырысьсэ ветлӥ.
 Конкурс - сюлмаськытӥсь ужрад. Скал кыскисьёслы теория ласянь но тодон-валанзэс возьматоно, йӧл кыскон аппаратэз но сэрттоно-бичано, йӧл но кысконо, пудоез но утялтоно. Асьсэос гинэ тодон-валанъёссэс ӧз возьматэ, выль амалъёсын тодматскизы.
 Тани качкашуръёс кыскон азьын пудоосты думо, нош конкурсын думытэк кыскизы.
 - Вераоссэс миськыны ми ведраен ву ворттӥськом, нош отын «пистолет» шуонэн, - мылкыдзэ усьтэ Надежда Леонидовна. - Уж трослы капчигес луэ. Ми доры но сыӵе амал мед вуысал ни.
 - Куамын ар ӵоже скал кыскиськоды. Али капчигес-а ни?
 - Соку но, каль но секыт. Ведраосын гинэ ум ветлӥське ни, йӧл гумыостӥ кошке. Сиён ум тыриське, но пызь, комбикорм ачимес ик сётӥськом. Азьло кызь вить скал ке утялтӥськом вал, табере витьтон ни.
  
 КОТЬКУД уж но тыршемез кулэ каре, сотэк ужлэсь ӟечлыксэ уд возьматы, вормонъёс но уд басьты. «Пригородный» эштосысь скал кыскисьёс ужаны быгато.
 Юлия Горбушина, «Огъя Россия» партилэн Качкашур ёзэтэзлэн кивалтӥсез:
 - Надежда Леонидовна – оскымон, мыло-кыдо, котькыӵе уж понна но сюлмаськись адями. Калык сое гажа, юнме шат оскизы «Огъя Россия» партилэн наблюдательной советаз ужаны.
 Соослэн быдэс семьязы адӟем карымон. Атаез, Леонид Васильевич Горбушин, Глазов ёрослы тодмо адями, кужымзэ но дырзэ жалятэк тырше котырысь улонэз умойгес лэсьтон понна. Сыӵе ик Надежда нылыз но, солэн Андрей кузпалыз но гурт удысын тырше. Куинь пи будэтӥзы кузпалъёс, ваньзы умой адямиос.
  Мыным шумпотымон, ми трос аръёс ӵоже одӥг хозяйствоын тыршиськом, партилэн радъёсаз огкылысь ужаськом шуыса.  
 Альбина Бушмакина.
 Глазов ёрос.
 Туспуктэмез авторлэн.
   Кизён бӧрсьы турнан кутске   Гырон-кизён ужъёсты быдэстыса, тросэз хозяйствоос пудолы турын турнаны кутскизы ни. «Коротай» СПК-ын мынэ техникаез рос-прос эскерон. Пудо сиён дасян вакыт кутскиз ке, ӝегатсконъёс медаз ни луэ. Хозяйствоысь валтӥсь зоотехник Ираида Иванова верамъя, туэ соослы вить силос гу пытсано, 1400 тонна котыр кӧс турын дасяно. 
   - Силос куать гуэ тыриськом, но туэ одӥг гу кылемын на Кабагуртын, соин малпаськомы вить гу пытсаны. Кӧс турын кылем арын мында ик дасяломы, пудомы ӧжытак гинэ ватсаськиз. Кылем арын 1140 йыр ке вал, туэ 1197.
 Вань эшшо кӧня ке вужез турынмы но, куромы но, ваньмыз со фермаос котыре кыскамын, вуоно арлы но яралоз на.
 - Кӧня йӧл кыскиськоды?
 - Май толэзе одӥг скаллэсь 15,6 килограмм басьтӥмы. Но луд вылэ поттэм бере, йӧл синӥз – одӥг скаллэсь шорлыдын 14,7 килограмм вал ни. Туннэ нуналлы 15  килограммлэсь ятыр кыскиськомы.
 - Кыӵе воштӥськонъёс ужады гужем кутскемен?
 - Толалтэ куинь пол ке кыскылӥм, али кык пол. Сиён но воштӥськиз. Шуом, гужем ум ни люктаське бардаен. Йӧллэн дуныз но али синэмын. Ми йӧлмес келяськомы Увае, толалтэ 21 манетэн ке басьтӥзы, али 17 манет 50 копейка гинэ тыро.
 Туннэ нуналлы элькунамы дасямын ни 1041 тонна кӧс турын (планъя – 213484 тонна), 22186 тонна сенаж (кулэ 477153 тонна), 11989 тонна силос (чакламын 1667642 тонна). Ваньмыз ёросъёс тыро-пыдо та уж борды ӧз на кутске. Кӧс турынзы люкаське ни Алнаш, Вавож, Дэри, Кизнер, Можга, Сарапул, Сюмси ёросъёсысь хозяйствоосын, силос гуос тырмо Вавож, Дэбес, Кез, Кизнер, Пичи Пурга, Можга, Сарапул, Ува, Шаркан, Юкаменск ёросъёсын. Чырмыт тыршо сенаж дасясьёс, таиз уж борды шаерысьтымы уноез эштосъёс кутскизы ни.
 - Нош ужасьёсты тросгес луизы, дыр. Ватсаськизы на возьмаськисьёс. Кӧня кузя соос тӥляд?
 - Ваньмыз кызь мурт. Пастух шедьтыны уг луы, соин туэ ньыль нылпиосты кутӥмы. Ваньзы соос кунянъёсты возьмало: кыкез Самкиын, кыкез Куреггуртын. Ужало умой, пиналъёс оскымонэсь.
 - Нылпиосты нырысьсэ-а кутӥды?
 - Одӥг аре пастухаллязы ни, ӝожтӥськонъёс ӧй вал.
 Эштосын турын дасянэн нокыӵе шуг-секытъёс луыны кулэ ӧвӧл. Ваньмыз сярысь азьло малпамын, дасямын.
 Альбина Бушмакина.
 Глазов ёрос.
 Туспуктэмез авторлэн.
   Ваньмыз тон сярысь… Кырӟамтэ крезе но тон сярысь   Тодмо бесерман кылбурчилэн Михаил Федотовлэн та кылбур чуръёсыз, трос мукетъёсыз сямен ик, сӥземын вордскем Вортча палъёсызлы, калыкезлы, мумы-бубы юртэзлы. Ас кылбурчиенызы бесерманъёс туж данъясько, Михаил Федотов но пумтэм шумпотысал - та пичи калыкезлэн аслэсьтыз выжы калык статуссэ юнматыны быгатэмезлы, крезьёсызлэн туннэ но чузъяськемзылы. 
   Кытысь потӥллям? Бесерманъёс – пичи калыкъёс пӧлысь одӥгез, берпуметӥез переписья соос 3 сюрслэсь ӧжыт тросгес лыдъясько. Вашкала гожтэмъёсъя, та аспӧртэм калык Чупчи но Вятка шуръёс кузя улэм-вылэм, Чупчилэн Убыть, Лекма но Лем притокъёсызлы матын. Нош туннэзэ ке верано, Удмурт шаерлэн уйпалаз сяна уг пумисько ни.
 Кытысь вуиллям Яр палъёсы, со пумысен тодосчиос пӧртэм малпанъёс верало. Но П. Н. Лупповлэн книгаяз Вортча сярысь тазьы пусъемын: «деревня вверх Лекмы на реке Лекме», кылдытэмын 1646 аре.
 Гуртын кема аръёс ни тупаса но огкылысь уло бесерманъёс, удмуртъёс, ӟучъёс но бигеръёс. Артысь улэмзы но ужамзы эшшо но узыргес но кужмогес кариз. Вортчаослы дуно Гыронбыдтон но, Кӧрбан но, Сабантуй но, озьы ик мукетъёсыз калык шулдыръяськонъёс.
  Но гурт котырысь интыослэн удмурт нимъёссы: Пуртыгоп, Кесшур, Губинчашур, Шашур, Вукобам - сыӵе йылпумъянэ вутто: нырысь татчы удмуртъёс интыяськиллям, собере ини вуиллям бесерманъёс.
 Улон пушйиз Вортча сельсовет, кудаз пыризы Ворча, Васепиево, Меметово, Логошур, Моино, Рябиновка гуртъёс, нырысь Глазов уездлы сётэмын вал. Нош 1929-тӥ арысен со Яр ёрослэн луэ. Со вакыт музъем вылын ужаз куинь колхоз. 1968-тӥ аре ини, колхозъёсты огазеяса, «Ворцинский» совхоз кылдытэмын вал. Пӧртэм дыръёсы соин быгатыса кивалтӥзы П. Ф. Мерзляков, Р. З. Хасянов, И. М. Федотов, П. М. Перескоков, Л. В. Федотов. Совхоз ёросын одӥгеныз кужмоеныз но азьмынӥсеныз улӥз.
  Кӧня лэсьтӥськон бадӟым ужъёс быдэстэмын вал: пудо вордон фермаос, кирпичлэсь клуб, КЗС-10, мастерской, гараж, котельной. Огез бӧрсьы мукетыз ӝутӥсько медпункт, столовой, вал гид, складъёс, кирпичлэсь контора юрт, отын ик ужаз почта. Лэсьтӥськизы сюресъёс но ву сётон система. Парсь вордон фермазы но вал татын. Гурт калык муш уллё сямен ужаз-тыршиз. Ӟеч улӥз но.
 1972-тӥ арысен 1994-тӥ арозь – кызь кык ар куспын - Вортчаын укмыстон пала выль коркаос ӝутскизы. 1979-тӥ аре кирпичлэсь пуктэм выль школа чакламын вал 392 дышетскисьлы. Кытчы ышизы-быризы со вакытъёс!?
 Туннэ Вортча гурт удысын вормонъёсыныз данъяськыны уг ни быгаты. Пӧртэм воштӥськонъёс пыр ортчылыса, ужаны выре ик «Лекма» ООО. Ярам, гуртын возисько на магазин, почта, ФАП, нылпи сад но школа, культурая юрт но гурт администрация. Ог 150 котыр улоно коркаос вань на.
 Музъем вылын йыг-йыг сыло Колхоз лябомемен, гуртоослы асьсэ вылэ гинэ оскон кылиз на. Озьы музъем борды карисько, пудо-живот вордонэн турско. Тросэзлэн тракторъёссы вань, бордаз плугъёс, косилкаос возё. Вортчаен тодматскыны кылдӥз 2010-тӥ аре. Калыкез ӟеч малпан кельтӥз: туж ужась, мыло-кыдо. Кин парсь пиятыса уксё поттэ, кин - мукет пудо-живот вордыса. Ветлыкумы, йӧлзэс сдатьтӥсьёс но трос гинэ вал. Соку гуртазы укмыстон пала скал вордӥзы, урамъёсты ӟазег уллёос чебермазы.
 Нырысетӥосыз пӧлын ас вылаз ужаны малпаз но ужбергатон удысэ выжиз Рафаил Дюкин. Прокорпи выжыысь со, нош гуртын соос сярысь «кион кадь ужасесь» шуо. Музъем бордын ужан капчи уг сётӥськы, котькуд манетэз пӧсяса поттэмын. Дюкинъёс быдэс семьяен тыршо-бергало, выль корка ӝутӥзы, азьланез шоры йыгмыт учко.
 Бесерман крезь чузъяськиз Нева дурын Вортчаысь бесерманъёслэн сюлэмзы но данзы  - озьы шуыны луэ «Бесерман крезь» ансамбльзы сярысь. Со кылдытэмын вал 1998-тӥ аре Валентина Васильевна Дюкина кивалтэм улсын. Гуртысь шулдыръяськонъёс-а, ёрос радын-а соос ортчо – «Бесерман крезь» отын дуно куно. Вашкала калык культураез утись коллектив тодмо быдэс Удмурт шаерамы.
 Нош 2010-тӥ аре солы шуд усиз пыриськыны Петербургын ортчем пичи лыдъем финн-угор но самодийской калыкъёслэн художественной творчествозыя огъяросси фестивале. Тӥни озьы – Нева котырын но кылӥськизы-жингыртӥзы бесерман крезьёс. 
 Синпелет тодын возе Гуртлэн историяз вань одӥг туж ӝож но вунонтэм чурез. Вортча сельсоветъя Быдӟым оже кошкиз 450 адями, отысь 355-ез быризы но ивортэк ышизы. 12-ез сӧсырмыса бертӥзы. Фёдор Фёдорович Дюкин, Гарай Нугманович Дюкин, Мулланур Гимранович Дюкин данъямын орденъёсын.
 Бырем гуртооссэс буре вайыса, 1975-тӥ аре усьтэмын вал синпелет. Сое пуктон понна сюлмаськиз Александр Перфилович Петров. Котькуд Вормон Нуналэ матысь гуртъёсын улӥсьёс но люкасько памятник доры.
 Туала героез но вань вортча музъемлэн – Чечен войнае пыриськиз Ильхам Арасланов. 
 Будӥсь нылпиослы патриот мылкыд пыӵатон ужын, нырысь ик, та гуртооссы адӟем карымон луо.  
 Пыралэ музее Бердыши гуртын вордскиз но будӥз удмурт литературалэн одӥгез классикез – кылбурчи Флор Васильев. 1984-тӥ аре Вортчаын ужаны кутскиз солы сӥзем музей. Та уже бадӟым мылкыдзэ понӥз Халида Бариевна Хасянова. Но 1998-тӥ аре, юртлэн вужмеменыз, музейысь экспонатъёс выжтэмын вал Ярысь шаертодонъя музее.
 Гуртазы музей усьтонлы вал мукетыз но муг – ворча музъем будэтӥз эшшо одӥгзэ тодмо кылбурчиез. Озьы 2003-тӥ арысен татын ужа «Музей бесермянского поэта М. И. Федотова», кудӥз интыяське школа юртын. Улэменыз но ужъёсыныз тодматскем сяна,  музейысь адӟыны луэ трос мукетсэ тунсыкозэ: бесерман нылкышно дӥськутэз, 19-20-тӥ дауръёсы улӥсьёслэсь корка пушсэс. Нимаз люкамын школалэн, гуртъёслэн  историзы, Ожысь ветеранъёс, война нылпиос сярысь материалъёс.
 Лариса Гурьянова.
 Яр ёрос.
 Туспуктэмез авторлэн.
   «Одӥг нунал ке но шутэтскыны мед кылдысал», - шуэ Нурызовоысь Русскихъёслэн семьязы   Газетчилэн ужез тунсыко соиз ласянь: нуналмысь умой адямиосын тодматскыны кылдэ. Тани кемалась ӧвӧл сюресмы Балезино ёросысь Пыбья гуртэ вуттӥз. Вазьылӥмы почта нуллӥсьлы Валентина Львовна Русскихлы. Вакчи дыр куспын эшъёс кадь луимы. Кышномурт доры куное но кожылӥм. Юртъерзы воксё паймытӥз. 
   Корказы Нурызово гурт пумын сылэ. Татысен син шоры усё лудъёс, нюлэсъёс но гурезь улын бызись шур. Инкуазь ачиз ӵыдонтэм чебер суред малпам ни, нош Русскихъёс эшшо мар ке но чаклало на, котырысь улонзэс шулдыргес карон понна.
 Тани корказы чебер буямын, укноосазы аспӧртэмлыко наличникъёс тыремын. Азбаразы пыриськод ке, нырысь ик синйылтӥськод бассейнэз. Ву возён понна пыдсыз бетонировать каремын но кӧльы тыремын. Котыраз сяськаос мерттэмын. Тротуарлэн кыкнапалаз светильникъёс пуктэмын, уйин соос сюресэз югдыто. 
 Николай Александрович но Валентина Львовна куинь нылпи будэтӥллям, куать нунокъёссы. Дима пизы семьяеныз муминыз-айиныз улэ.
 
 - Али бадӟым семьяен улэм уг ни поты. Керетонъёс уг-а пото?
 - Вообще некогда куаретыны, - шуэ кышномурт. – Гужем одӥг нунал ке но шутэтскыны мед кылдысал. Коля юн чорыганы яратэ, но дырыз ӧвӧл.
 Тэк улонэз нокин но уг тоды. Пизы но мыло-кыдо: котьмарлы но киыз мынэ. Атаеныз ӵош кортлэсь, пулэсь олокыӵе но арбериос пӧрмыто. Тани пу пильылон станок лэсьтӥллям, пилорамазы вань.
 Нош милемлы, мумыослы, туж кельшиз нылпиослы чаклам азбарзы. Интыяськемын со корказы вадьсы. Кенерам сьӧрын вань беседка. Нылъёслы нимысьтыз шудон корка пуктэмын. Ӟечыран, карусель, луо но ваемын – ваньмыз покчиослы малпамын. Одӥгаз кенер вылын пӧйшуръёс, мультфильмъёсысь геройёс суредамын. Бордаз ӟус сылэ. Отчы пуксьыса, нунокъёссылэсь концертсэс учко.
 Ваньмыз суредъёс быдэстэмын Валентина Львовнаен.
 - Мон школаын ик умой суредаськылӥ, редколлегие пыриськылӥ.
 - Кин малпасез но кин лэсьтӥсез?
 - Ваньмы люкаськиськом  но вераськиськом, мар эшшо кулэ на. Тани азьланяз Дима малпа пультэн карусель лэсьтыны.
 
 - Кызьы валаськоды но?
 - Журналъёс трос ук, лыдӟиськомы, отысь идеяос басьтӥськомы.
 Русскихъёслэсь вань ужъёссэс вераса но, дыр, уд быдты. Бугро ӵупо, пудо будэто, муш вордо… Гужем шундыен ӵош султо.
 - Пиналъёс изё на, нош ми губияны, узыяны мынӥськом, - шуо кузпалъёс. - Соос султо ке, ӝӧк вылын выль узы луэ ни. 
 - Шутэтскыны дыр ӧвӧл шуиды ке но, быдэс семьяен люкаськылӥськоды-а?
 - Бен. Ваньмыз пиналъёс лыкто. Соку шашлык лэсьтӥськом, сӥльмы асьмелэн. Мон кырӟаны яратӥсько, Дима гитараен шудэ. Нылпиос шулдырто, - мачке Валентина Львовна.
 Кемалась ӧвӧл Русскихъёс басьтӥзы вӧзысьтызы вуж корка. Николай Александрович но Валентина Львовна малпало отчы асьсэлы выль пичи гинэ корка пуктыны.
 Альбина Бушмакина.
 Балезино ёрос.
 Туспуктэмез авторлэн.
  
   Ошпи шедьтӥз кузёзэ. Гербер праздникын Педонгуртысь Людмила Шутова ошпи утӥз   Гербер – гурт удысын ужасьёслэн одӥгез бадӟымез праздниксы. Глазов ёросысь музъем вылын ужасьёс кылем субботае шутэтскизы Адамын. Трос калык люкаськиз шулдыр возь вылэ, кытчы лулчеберетъя но историяя «ДондыДор» парк усьтыны чакламын. 
   Гурт удысын тыршисьёсты праздникен ӟечкылазы но азинсконъёс сӥзизы Глазов ёрослэн тӧроез Вячеслав Сабреков, Удмурт Элькунысь Гурт удысъя министрлэн воштӥсез Олег Урасинов, предприятиослэн но организациослэн кивалтӥсьёссы, депутатъёс.
 Глазов ёросысь эшъёссэс  ӟечкыланы лыктӥллям мукет ёросъёсысь куноос но. Соос пӧлын вал Дебёсысь, Кезысь артистъёс. Озьы ик калык пӧлысь ми синйылтӥмы переводчик пыр вераськись егит нылашез.
 Хала Камель Глазове Египетысь лыктэм. Сыӵе луонлык кылдытэ нимысьтыз программа, кудӥзъя  карысь 14 номеро гимназия ужа.  Улэ Хала Глазовысь Анастасия но Андрей Ельцовъёслэн семьяязы, соос ик переводчик интыын но луо.
 Сюлмаськонъёс вал, куазь зороз шуыса, но пилемъёс палэнтӥ ортчизы, ӧжытак гинэ кыдыраз.
 Концерт учкыны, эктыны, пӧртэм конкурсъёсы пыриськыны быгатӥзы ваньмыз. Туж ческыт ӝуксы вал. 
 Ми, «Иднакарын» ужасьёс, газетлы гожтӥськон радъямы. Одӥгез но гожтӥськись та нуналэ тырттэм киын ӧз кошкы. Тужгес но бадӟым кузьым – ошпи  - лэсьтӥз газетмес лыдӟисьёслы «Коммунар» СПК-лэн кивалтӥсез Юрий Дягелев.
 Бадӟым тау Юрий Николаевичлы умой ужез понна. Ноку но мылкыдды медаз сӥя, хозяйстводы котьку но азинскон сюрес вылын мед луоз. Бусыосады зарни шепъёс мед тулкымъяськозы, нош гидъёсады таза пудо мед будоз.
 Нош ошпиез утыны шуд усиз Педонгуртысь Людмила Шутовалы. Людмила Павловна али пенсиын ни, но пудо вордыны мылкыдыз вань.
 - Вордскемын Тат. Починкаын. Семьяямы ми куать пинал вал, мон самой зӧкез, бӧрсям вить братъёсы. Папмы войнаысь инвалид луыса бертӥз, мон солы махорка бинялтылӥ. Уйёсы самогон пӧзьтылӥм. Трос живот вордылӥм: скал, ыж, курег, ӟазег.
 - Мар ужалляды?
 - Школа бере медучилищее пырылӥ, но аналтӥ. Соку усьтӥськиз 16 номеро профтехучилище, отын строительлы дышетски. Ужай Юкаменскын но, Коӵыш гуртысь школаез но пуктыны кылдӥз. Собере Глазовысь «Металлист» заводэ токарем интыяськи, заочно бухгалтере дышетски.
 ЧМЗ-ын токарь луыса ужай. Огнам пиосъёс пӧлын. Соос мыным «Маргарет Тэтчер» ним понӥзы. Секыт вал, мае ке уг валаськы, юасько. Воргоронъёс куарето, акыльтӥд ни тон шуыса. Пенсие потэм берам, Педонгуртэ кошки.
 - Табере ошпиен мар кароды ни?
 - Вордо. Турын лачак, турнало, сюдо.
 - Кыӵе мылкыдын Гербере лыктӥды?
 - Татын мынам одношкольницае улэ – Глафира Всеволодовна Сизова. Соин но мукет тодмоосыным пумиськеме потӥз. Эшеным сюлмысь вераськимы, эшшо сыӵе бадӟым кузьым но утӥ. «Иднакар» газетэз юн яратӥсько, пыр лыдӟисько.
 Альбина Бушмакина.
 Глазов ёрос.
 Туспуктэмез Е. Дзюинлэн.
 Туспуктэмъёсты учкелэ милям "ВКонтакте" группаысьтымы https://vk.com/album-143289694_244822496.
   Кивалтӥсьлэсь юаны быгатод, ачид но юрттыны-лэсьтыны дась ке   Таиз пумиськонзы кенешчиослэн Куреггуртын радъяськиз. Солэн ужаз пыриськизы поселениослэн тӧрооссы, гурт старостаос. Эскеронлы пусъемын вал ваньзэсты шугъяськытӥсь ужпум – котырысь улосэз чылкытатон. 
   Гурт староста - бадӟым адями Кызьы «Куреггурт» поселенилэн аскивалтэтэз ужзэ радъя гуртсэс чылкытатон пумысен, кыӵе ужпумъёс бордын туннэ тырше, тупен-тупен вераз поселенилэн тӧроез В. М. Никитина. Гурт администрацилэн но калыклэн мылкыдынызы берло дыре лэсьтэм ужъёс мукетъёсызлы но адӟем карымон луо.
 - Сюресъёсты-а тупатоно, ошмесъёсты-тыметъёсты-а чылкытатоно – ваньмы ӵош басьтӥськиськомы. Та мылкыдзы понна гуртоосмылы бадӟым тау карем потэ. Озьы ик пичи гуртъёсын но. Улӥсьёс валало: ӟеч улэмед потэ ке, мар ке но лэсьтоно, - шуэ Валентина Михайловна.
 Мӧзмыт улонэз уг тодо Коротай гуртын улӥсьёс. Кызьы дэмен шутэтско но, ужало но, праздникъёсты пусъё, вераз староста Любовь Коротаева. Котькинлы синмаськымон, нош асьсэлы данъяськымон пӧрмем нылпиослы шудон площадказы. Пичи гуртъёсын тазьы улэмзылы шумпотоно.
 Поселенилэн тӧроезлэн зэмос юрттӥсьёсыз луо старостаос, соос огымысь кадь юнмато веранэз: одӥгез утялтыса, нош мукетыз киыныз шонтыса улоно ке – кыдёке уд кошкы. Валамон, котькыӵе малпанъёсын улӥсез вань, но таӵе учыре амал одӥг, шуо: валэктоно, сое но дышетоно, кулэ ке – кыл кутытоно.
 Интыысь аскивалтэт котькуд югдурез син улаз возьыны сюлмаське. В. М. Никитина верамъя, туннэлы шугъяськытӥсен луо на бадӟым ужпумъёс: калыклы юон ву сётон, жуг-жаг поттон, борщевикен нюръяськон.
 Куреггурт тӧро ӵектонэн потӥз, ваньзы солы дурбасьтӥзы: староста сярысь положение кутыны кулэ, мед со быгатоз котькуд адямилы вазиськыны, кулэ дыръяз кылзэс но юаны.
 Ог-огдэ кылыса но валаса Кенеше ӧтемын вал «ЭкоДом» огазеяськонлэн кивалтӥсез Максим Щепин. Пусйыны кулэ: егит кивалтӥсь дась калыкен вераськонлы но солэсь ӵектонъёссэ эскеронлы.
 «ЭкоДом» управляющий компания чотын ужа ни куинетӥ арзэ. Глазов ёросын нырысь вамышъёс лэсьтэм Октябрьский, Адам, Дзякино поселениосын. Жуг-жагез поттонэн турскись мукет огазеяськонъёс та дырлы ӧвӧл бере, солы ужзэ пумен паськытатоно луэ. Та дырлы ньыль муниципал кылдытэтъёс гинэ уг ужало на соин, соос пӧлын тани Куреггурт но. Таяз аре ини Урак поселениен огкыл гожтыны чаклало.
 Та котырес ӝӧк сьӧрын пукисьёс туннэ ваньзы валало: «ЭкоДом»-ен ужаса, жуг-жаген нюръяськонлы пум поныны луоно. Но, кивалтӥсь верамъя, калык уг дырты огкыл гожтыны. Кудӥз милям жагмы ӧвӧл, шуо. Озьы нимазы улӥсьёс пӧлын жуг-жагез поттэмзы понна уксё тырисьёс ог 60 процент, пе, люкасько. Нош суред сыӵе: гуртъёсы пуктылэм бакъёс куяськем котыр улысь уг но адскыло. Жуг-жагез арняяз одӥг пол гинэ но уг потто, соос пумен нош тырмо.
 Калыклэн огазеяськонлы юанъёсыз вань. Кылсярысь, малы вить-куать адямиё семьяос но кык кузя улӥсьёс одӥг кадь дун тыро. Кивалтӥсь кылӥз, оло, мар ке воштӥськоз таиз пумысен но. Уга огназы улӥсь пенсионеръёслы ӝыны дун тупатэмын ини. Сыӵе муртъёсын списокез поселенилэн тӧроез юнматӥз ке, шуиз М. Е. Щепин, сое лыдэ басьтозы ни.
 Жуг-жагез поттон али секыт ужпумен сылэ Понино поселение понна но. Татчыозь кызьы но озьы та ужез радъяллям, но жуг-жаг куян нимысьтыз интызы июль толэзьзэ гинэ ужаны медэ на. Кыле на одӥг амал – управляющий компаниен огкыл гожтон. Кызьы калык та иворез пумиталоз, толэзьлы быдэ уксё тыроз-а – сюлмаське поселенилэн тӧроез.
 Адӟемзэ улонэ пыӵатоно Кенешлэн кыкетӥез люкетэз радъяськиз экскурсия чотын. Куреггуртэтӥ ортчизы но матысь гуртъёсы вуылӥзы. Ас синмынызы адӟизы, макем усто нылпиослы площадкаос усьтӥллям Коротайын но Самкиын. Дуно куноосты кадь пумиталлям ошмес дурысь шутэтскон интыязы мыртыковоос. Ӝӧк сьӧры пуктӥллям, турынэн чаен но чечыен утялтӥллям.
 Мукетъёсызлэсь улэм-вылэмзэс адӟыса, ас дорад но мар ке выльзэ но ӟечсэ лэсьтэм потэ – соиз ласянь но тазьы гуртъёсын радъям кенешонъёс пайдаё луо. Адӟемзы ӟеч ужен мед юнмалоз на! Нош та пумиськонзы сюлэмзыя мед пӧрмоз шуыса, юрттӥзы  Глазов ёрослэн тӧроез В. А. Терский но «Глазовлес» огазеяськонлэн кивалтӥсез М. В. Вепрев.
 Лариса Гурьянова.
 Глазов ёрос.
 Туспуктэмез авторлэн.
   Кивоштӥсьёсын артысь    28-тӥ мае – Пограничниклэн нуналаз - ӟеч сямъя, Красногорск ёрос центрлэн шор площадяз ортчиз митинг. Татчы люкаськизы соос, кин пӧртэм вакытэ службазэ нуиз Россилэн кунгожъёсыз дорын. Буре ваизы бырем но улонысь кошкем эшъёссэс. Школаын дышетскисьёсын ӵош синпелет доры сяська тугокоос понӥзы. Нош митинг бере пограничникъёс но нылпиос кроссын бызьылӥзы.
   Данъялозы но шулдыртозы    «Огъя Россия» партилэн ёзчиосыз но Юкаменск ёросысь егитъёс лопаткаосын, тӥръёсын но молотъёсын люкаськылӥзы черкогуртысь тымет дорысь пинал арамае. Татчы юкаменскъёс «Аллея Славы» усьтӥзы. Быдӟым Вормонлэн 65 аръем юбилеезлы сӥзьыса мерттӥзы вал тыпыос, интызэ кенеразы. Нош таизлы юбилейлы мерттӥзы на кедръёс но кенерзэ тупатъязы-выльдӥзы.
   Эшъясько тазалыко улонэн    Балезино ёросын нылпи садэ ветлӥсь покчиос витетӥ арзэ ни пырисько «Малыши открывают мир!» элькун спартакиадае. Ар ӵоже пӧртэм ӵошатсконъёсын асьсэды возьмато, кужымзэс но быгатонлыксэс юнмато. Куд-огаз мумы-бубыосынызы ӵош вожвылъясько. Покчиослы та ужрадъёс туж сюлэмзыя.
   Уж мытэмын    2-тӥ июне Яр ёросысь Егитъёслэн парламентсылэн нырысетӥ кенешез ортчиз. Быръемын парламентлэн тӧроез, та ужез оскизы «Яр ёрос» МК-лэн администрацияз ужась ӧнерчилы Александр Будановлы. Озьы ик кылдытэмын комиссиос: экономикая но гурт удысъя, наукая но дышетонъя, егитъёсын ужанъя, культурая но спортъя. Егитъёслэн парламентаз ужалоз 15 мурт.
   Азьвыл но туэ    Кизён вакыт йылпумъяськиз. Красногорск ёросын совето вакытъёсы 30 сюрс гектар муосты гырылӥзы-ужаллязы ке, туэ ю-нянь 8200 гектар вылэ гинэ кизиське на. Азьвыл аръёсын кадь кизёно муоссэс возё «Качкашурское», «Прогресс» эштосъёсын.
 Озьы ик шуыны луысал Калинин нимо хозяйство сярысь но. Но эштос быриз, солэсь музъемъёссэ куспазы люкизы «Елово», «Колос» «Родник» фермер хозяйствоос. Аналтэм бусыоссы таослэн ӧвӧл.
   Пыриськозы спартакиадае    Балезино ёросын Пибаньшур школаысь «Арсенал» командаысь 12 пинал спортсменъёс пыриськозы Россиысь егитъёслэн спартакиадаязы. Ортчоз со Рязаньын. Та ӵошатскон радъяське ини 1996-тӥ арысен, куспазы вожвылъясько военно-прикладной ёзъёсын вырись 15-17 аресъем егитъёс. Соос асьсэды возьматозы эстафетаын, пейнтболын но военной подготовкая ӵошатсконъёсын.
   Утчазы-шедьтӥзы    «Новый Феникс» поисковой отряд Ленинград улосысь бертӥз. Таяз экспедициын Глазовысь поисковикъёслы 41 ожгарчиосты «ӝутыны» кылдӥз. Огъя валысь, берпуметӥ поисковой ужъёс дыръя, 665 солдатъёслэсь но офицеръёслэсь лысьӧмъёссы шедьтэмын вал, дассэ куд-ог арбериоссыя «тодманы» луиз. Куиньзэ соос пӧлысь шедьтӥзы вал глазовъёс.
   Черкогуртлэн тусыз чеберске    Дебес черкогуртын «Легенды и были Дебесского района» ёрос фестиваль ортчиз. Вить нунал ӵоже скульптура лэсьтӥсьёс ас ужъёссы бордын тыршизы. 
Огъя валысь, кылдытэмын вал куать скульптура но композициос. Жюри тужгес умоен лыдъяз Инмарлы, Кылдысинлы но Куазьлы сӥзем ужез. Кылдытӥзы сое Дебес политехникумысь мастеръёс Сергей Богатырев, Алексей Ившин, Валерий Белослудцев.
 Выль скульптураос табере черкогуртэз чебермало. Соос вылэ учкыны лыктылӥзы ни Ижысь туристъёс.
   Пудо сиён дасяло    Гурт возёсъя но сиён-юон поттонъя министерство ивортэмъя, туннэ 1 сюрс 500 тонна силос гуосы тыремын. Трос аръем турынъёс вӧл-вӧл ӝутскизы. Силос дасяны кутскизы Кез, Кизнер но Пичи Пурга ёросъёсын. Мукет интыосын вож турын вортто пудоез али сюдыны гинэ. Куд-ог гурт возёсъёс кӧс турын дасян борды но басьтӥськизы ни.
   Шакта утялтымтэзы понна – тыриськон    Удмуртиын шактаен аналтэм бусыос понна штраф тыроно луоз. Кылем ар куспын 10 сыӵе «ужъёс» шараямын вал. Бусыослэн кузёоссы кыл кутытэмын. Со сярысь ивортӥз Россельхознадзорлэн Удмуртияя управлениысьтыз ӧнерчи Лариса Березина.
 Солэн верамезъя, висъям музъемез утялтон пумысен куронъёсты тӥям понна штрафъёслэн лыдзы туэысен трослы йылӥзы. Табере тыронъёс таӵеесь: адямиослы 20-50 сюрс манет, кивалтӥсьёслы – 50-100 сюрс, огазеяськонъёслы но предприятиослы – 400-700 сюрс манет.
   Быдэ вуымтэос понна    Куинетӥ арзэ ини Алнашысь быдэ вуымтэос понна агитпробег радъяське. Туэ сыӵе ужрад арня ӵоже ортчоз 15-тӥ инвожоысен. Пиналъёс Алнашысен кӧня ке гуртъёсысь лагерьёсы вуылозы. Отын соос понна волонтёръёс пӧртэм ужрадъёс ортчытъялозы. Сӥземын соос наркоманиен, тамак кысконэн, юонэн нюръяськонлы, тазалыкез юнматонлы, спортэн эшъяськонлы.
   Ӝогесь, кужмоесь    Кылем арняе Якшур-Бӧдья ёросысь Люкшудья гуртын ортчиз вятской выжыысь валъёслы адӟытон. Отын радъямын вал ӟеч выжыё валъёсты возматонъёс, валэн ворттылонъёс, вуз карон но мукет ужрадъёс.
 Вятской выжыысь валъёс кылдэмын 17-тӥ -18-тӥ дауре туала Киров улослэн но Удмуртилэн музъемъёсаз. Мугорзы бадӟым ӧвӧл, но ӝог бызьыло, кужмо луэменызы паймыто. Тыбыр кузязы пеймыт буёлъем гожзы вань. Валэз возисьёслэн верамзыя, валъёс висёнъёслы уг сётско, котьмар но сиё.
   Выль эмъян юртъёс усьтӥськозы    Таиз ар бырытозь Можгалан чакламын вирсэр висёнъёсты эмъянъя центр усьтыны. Можга карысь но ёросысь улӥсьёс гинэ отын уз эмъяське, кутозы Грахово, Алнаш, Вавож, Кизнер ёросъёсысь висисьёсты. Центр азьын ужпум сылэ: вирсэр висисьёс пӧлын сӧсырмон учыръёсты кулэстон. Туннэ нуналлы шаерамы вить сыӵе центръёс ужало: кык Ижкарын, Глазовын, Воткинскын но Сарапулын.
 Кык ар ӵоже эмъянниос усьтӥськозы Уваын но Играын. Со сяна, вуоно аре чакламын Играын роддом усьтыны. Со сярысь ивортӥз тазалыкез утёнъя министр Алексей Чуршин.
   Шаерамы ортчоз куиськонъя фестиваль    Гудырикошконэ элькунамы куиськонлы сӥзем фестиваль (12+) ортчоз. Ужрадъёс малпамын Ижкарын, Пичи Пурга но Сарапул ёросъёсын. Фестивале лыктозы Германиысь, Китайысь, Венгриысь кибашлыос. Али укмыстон усточи ужрадэ пыриськон сярысь мылкыдзэ вераз ни. Ортчозы мастер-классъёс, тодосчиосын пумиськонъёс, котырес ӝӧкъёс.
 Лыктэм куноос но, асьме усточиос но ужан амалъёсынызы тодматозы, быгатонлыкъёссэс возьматозы.
   Вуын быризы    Арнянуналэ Камаын, Сарапул ёросын, берыктӥськиз пыж, кытын вить адями вал. Куиньзэ спасательёс вуысь поттыны быгатӥзы, нош кыкез быризы, соосты утчало водолазъёс. 
Со сяна, шутэтскон нуналъёсы куинь адями быриз Ижкарысь тыметын. Вить кузя егитъёс, ваньзы юэмын вылэм, катерен мырӟиськиллям пирсэ.
   Луонлыкъёс паськытазы    Ижкарысь «Берёзка» лагерьын ортчиз нылпиослэн художественной творчествозылы сӥзем «Зажигаем звёзды» калыккуспо фестиваль. Ярысь искусствоосъя нылпи школаысь отчы пыриськиз 12 адями. Ваньзы пиналъёс умой быгатонлыкъёссэс возьматӥзы, котькудӥз гуртаз дипломен бертӥз.
 Нош Валерия Киселёвалы конкурс луонлык кылдытӥз Москваысь культурая но искусствоя институтэ конкурстэк пырыны.
   Кык скал возисьёс ичиёмо    Кык ар талэсь азьло ёросысь гуртъёсын кык скал вордӥсь куамын корка лыдъяське вал, али дас одӥг гинэ кылемын на. «Прохоровской» муниципал кылдытэтын – ньыль семья, «Дёбыын» (ваньзы Тукташысь) – куинь, «Васильевскойын» - кык, «Курьинский»-ын но «Валамаз»-ын котыр одӥг.
   Умой мылкыд басьтӥзы    Красногорск ёросысь пенсионеръёс тэк уг пуко. Котькыӵе ужрадъёсы но мылысь-кыдысь пырисько. Кемалась ӧвӧл вуылӥзы Ижкаре, кытын ортчиз элькунысь пенсионеръёслэн нырысетӥез спартакиадазы. Арлыдоос бызьылӥзы, уязы, ыбылӥськизы, шудӥзы ӝоквыл теннисэн но шахматэн. Команда вормисьёс радэ ӧз шедьы ке но, спортсменъёс лӧптэм мылкыдын бертӥзы. Быдэс сюрессэ кырӟазы.
   Быдэс элькунлы адӟем карымон тыршиз    Балезиноос «Гырон быдтон» праздник ортчытӥзы. Шулдыр ужрад радъязы Юндалэн музъем вылаз. Люкаськемъёсты ӟечкылазы кивалтӥсьёс, гурт удысъя управлениысь ӧнерчиос. Валтӥсь агроном Татьяна Столбова тулыс бусы ужъёслы йылпумъянъёс лэсьтӥз.
 Умой ужасьёс пусъемын Данъян грамотаосын, Таукаронъёсын. «Колхоз имени Мичурина» СПК-ысь механизатор Николай Аркадьевич Пыхтеев шаерысьтымы вормисьёс радын. Сое данъялозы элькун «Герберын».
   Сьӧд ужзэс лэсьто    Наркотикъёсты но шузимытӥсь суретъёсты вӧлмытонэз алонъя Кун службалэн Удмуртиысь ёзэтэзлэн ивортэмезъя, Ижкарын шараямын шузимытӥсь суретъёсты вӧлмытӥсь кык адями. Кыкназы соос, ог-огзэс тодытэк, кунгож сьӧрысь ваем суретъёсын вуз каро вылэм. Одӥгез, Ижкарын улӥсь, спайс шуонъёсты вӧлмытэм, солэсь шедьтэмын 1,7 килограмм пӧртэм пумо суретъёс.
 Нош кыкетӥез йыртэмась юри сьӧд ужзэ лэсьтон понна лыктэм шаерамы. Солэсь 264 грамм синтетической наркотиксэ таламын.
   Сизьым адями уродмиз    Ижкарын 7 адями сальмонеллёз висёнэн черлаз. Роспотребнадзорлэн Элькун управлениезлэн ивортэмезъя, со столовой али пытсамын. Анализъёс басьтэм бере тодмо луиз, санитарно-технической куронъёсты столовойын уг быдэсто шуыса. Посуда миськыны пӧсь вузы гинэ но ӧвӧл. Сальмонеллёз сяна, анализъёс возьматӥзы на трос мукет висён вӧлмытӥсь лулосъёсты.
   9 толэзь куспын – 677 книга    «Росси почтаен» ялэм вожвылъяськонлэн нырысетӥ люкетаз вормисе потӥз Ижкарын улӥсь 11 аресъем Григорий Мерзляков. Чотамъёсъя, пияш берло 9 толэзь ӵоже 677 книга лыдӟем, соос пӧлысь сюэз - удмурт кылын. Сомында книга лыдӟеменызы тросэз арлыдоос но ушъяськыны уг быгато. Григорий Мерзляковез вожвылъяськонын вормеменыз ӟечкылалозы 25-тӥ инвожое Москваысь Горд Площадьын.
   Егитъёслы – выль квартираос    Можгаысь 25 егит семьяос «Молодежная квартира» программа улсын квартираос басьтозы. Со сярысь огкыл гожтэмын Можга кар администрациен. Квартираос выль пуктӥськись коркан висъялозы. Отысь котькуд квадрат метрез 33 сюрс манет усёз.
 Тодады уськытыса, «Молодёжная квартира» программа элькунамы выль. Соя егит семьяос, квартираос басьтон понна, элькунлэсь коньдонэн юрттэт басьто, квартира дунлэсь 10 процентсэ. Озьы ик ипотекалэн ставкаез но тужгес пичиез сётӥське. Нош куинетӥ нылпизы вордӥськыса кредитсэс ворсаны 300 сюрс манет басьтыны луонлыксы вань.
   Выль школа сярысь малпасько    Та нуналъёсы Ижын паськытатэм кенеш ортчиз – Алнашын ӝутыны малпам выль школалы проектэз эскеризы. Алиез школа 1967-тӥ арын пуктэмын, чакламын вал со 840 нылпилы. Туала вакытэ отын сюрслэсь уно дышетскисьёсыз, соин ик дышетсконзэс кык сменаен радъяллязы. Эшшо ик покчи классъёслы Нылпи творчествоя юртын урокъёссэс ортчытъяно луылӥз.
 500 интылы чаклам выль школа та югдурез тупатыны юрттоз. Ӝутӥськоз со шор ёзо школа вадьсы ик. Со сяна, Алнашын кулэясько нылпи садлы но. Ӝоген проект кылдытон борды кутскозы.
   Данъяськымон но адӟем карымон пар    12-тӥ июне Тол Бабайлэн усадьбаяз «Шаркан ёрослэн нуналыз» ортчиз. Огаз площадкаын «Арлэн парез» конкурс радъямын вал. Куспазы вожвылъяськизы 13 паръёс: ву нуллӥзы, пу вандӥзы, нянь котӥзы, перепеч пӧразы, половикъёс вамен тэтчазы… Вормисе потӥзы Зюзино гуртысь Ольга но Алексей Рычковъёс.
   Мар выльзэ ивортоз Учкакар?    Археологъёс понна али пӧсь вакыт. Историяя, кылъя но литературая институтысь тодосчиос Яр ёросысь эшшо одӥг вашкала удмурт кар бервылэз эскеронъёссэс азьланьтонзы. Гудӥськонъёс нуиськозы Яр ёросысь Учкакар интыын. Иднакарын эскеронъёс дыръя шедьтэм амалъёс юрттозы таоссэ ужъёссэс капчиенгес но пайдаёгес радъяны.
   Калык данъя врачъёсты    Красногорск ёросын «Калык врач» конкурслэн нырысетӥ этапезлы йылпумъянъёс лэсьтэмын. Тужгес трос куараос басьтӥзы нылпи врач Ю. М. Ловкин (133 куара), терапевт Л. А. Малых (88) но хирург М. Р. Бузанаков (84 куара). Таос понна калык куаразэ сётыны быгатоз ини конкурслэн кыкетӥ этапаз.
   Пӧрмостэм ужбергатӥсьёс    Юкаменск ёросысь огаз хозяйстволэн фермаяз ужасьёс «бизнес» усьтӥллям: кунянъёслы ваем витамино суретъёсты винаен вошто вылэм. Мешокъёс ышем бере, «ужбергатӥсьёсты» полициын ужасьёс ӝегатӥзы. Озьы «пӧрамзы» понна соос вылэ уголовной уж ӝутэмын. Лушкам ваньбур гидэ берыктэмын.
   Ужзы – син азьын    Балезино каргуртысь депутатъёслэн кенешазы Таукаронъёсын но грамотаосын пусйизы тужгес умойёссэ уличкомъёсты. Соослэн ужзы син азьын: я отын, я татын лэсьтӥсько нылпи площадкаос, чылкытатӥсько но шулдыртӥсько урамъёс. Огез соос пӧлысь Л. А. Кожевников. Солэн кичӧлтэмезъя, Ломоносов ульчаын кыскемын вал тыл, утялтэмын жуг-жаг куянни. 
Солэсь адӟем каро мукетъёсыз но.
   Устоосыз радын    17-тӥ июне Ижын ортчиз «Готов к труду и обороне» спортъя элькун фестиваль. Отчы пыриськизы 11-15 аресъем дышетскисьёс. Лыктӥзы 16 каръёсысь но ёросъёсысь 149 пиналъёс. Глазовысь нылпиос тужгес устоосыз пӧлы пыризы – 12 пӧлысь куинь медаль утӥзы: зарни медален бертӥз Ксения Туктарева, азвесь - Егор Мусихинлэн, туй медалез басьтыны кылдӥз Ильяс Балтачевлы.
   Улыны каре выжозы    Выль арлы Симонихаын улӥсьёс Сарапулэ выль квартираосы выжозы. Кирпичлэсь 5 этажъем юртын тупатонъёс ортчытэм бере, соослы 17 квартира висъялозы. Азьвыл отын «Элеконд» заводлэн профтехучилищеезлэн огъяулонниез вал. Тодэ вайытом, 2017-тӥ арын тулыс ёросэ ветлыкуз Александр Бречалов Симонихаын улӥсьёсын пумиськылӥз. Котькуд тулыс соос шугъяськонъёс адӟылӥзы - сюресъёс быро, каре пыжъёсын гинэ вуыны луэ. Соку ик калыкез мукет интые выжтон сярысь ӵектон чузъяськиз.
   Арина вормисьёс радын    Ижкарысь 13 аресъем Арина Петрова но Армениысь Анаит Адамян егит кырӟасьёслэн «Детская новая волна - 2017» калыккуспо конкурсазы вормизы. 
Таяз арын вожвылъяськонэ Россиысь, Армениысь, Белоруссиысь, Босния но Герцеговинаысь, Германиысь, Израильысь, Латвиысь, Молдавиысь, Франциысь, Казахстанысь, Абхазиысь 13 пиналъёс пыриськизы.
 Жюрилэн кивалтӥсез вал крезьгурчи Игорь Крутой. Пиналъёслэсь кырӟамзэс озьы ик дунъязы Лев Лещенко, Олег Газманов, Юлианна Караулова.
   Ужъя югдур    1-тӥ инвожолы шаерамы ужтэк кылемен пусъемын 8 сюрс адями. 6 сюрс 600 адями уж шедьтӥз калыкез уже интыянъя ёзэс юрттэмен. Ужъя рынокысь югдурез умоятонын бадӟым инты басьтэ ужтэк кылемъёсты дышетон. Удмуртиын кулэясько таӵе профессиослы: швея, электрогазосварщик, повар, плотник, токарь, бетонщик, слесарь-ремонтник, арматурщик.
 Со дыре ик 137 огазеяськонъёс ялӥзы, гужем толэзьёсы 1 сюрс 247 адямиез ужысьтызы мозмытыны быгатозы шуыса. Ужтэк кылёзы Ижкарын 359 адями, Сарапулын – 241, Можгаын – 115, Камбарка, Балезино но Ува ёросъёсын – быдэн 80 пала адямиос.
   Каникулъёсы нылпиос понна лагерьёс ужаны кутскизы.    Красногорск ёросын 8 школаос улсын нырысетӥ сменаос усьтӥськизы. Озьы ик нылпиосты пумитазы Нылпи творчествоя центр но Спортъя школа. Та лагерьёсын пиналъёс нуназезэс гинэ ортчытъялозы.
 Со сяна, 26-тӥ инвожоысен Курьяын, Валамазын, Архангельскоеын ужанъя но шутэтсконъя сменаос радъямын луозы. Эшшо одӥг сыӵе ик лагерь усьтӥськоз Красногорск школалэн интернатаз, таяз нылпиос гуртазы кошкылытэк кӧня ке нунал ӵоже улозы. 30-тӥ инвожоысен та интернатын ик «Найди себя» профильной смена кутскоз.
 Огъя валысь, нырысетӥ сменаосы гинэ 389 нылпилы путёвка сётэмын вал.
 3-тӥ пӧсьтолэзьысен ӧсъёссэс вӧлъялозы кыкетӥ сменаос Валамазысь, Барановоысь школаосын, Красногорск гимназиын но Спортъя школаын. Таосаз шутэтскозы 200 нылпиос. Эшшо ньыль быдэ вуымтэос та вакытэ шутэтскозы но ужалозы Красногорск гимназиын.
 1-6-тӥ гудырикошконэ Нылпи творчествоя центр 20 быдэ вуымтэослы «Мастерская народных ремесёл» профильной сменазэ усьтоз.
 Со сяна, арысь аре ёросысь пиналъёслы палэнысь лагерьёсын шутэтскыны луонлык сётӥське. Туэ вить путёвка луоз. 
   Эскериське!    Шаерамы вӧлмо интернет пыр калыкез пӧян учыръёс.Огез учыр: воргоронлы сайт пыр машина ярам, сое басьтон вылысь вуз карисен герӟаськем. Соиз шуэм: мылкыд карисьёс трос, 25 сюрс манет келяд ке, машинаме, пе, тыныд возё. Уксёез басьтыса, «вуз карисьлэн» пытьыез ик ышем. Мукетыз воргорон термопресс басьтыны чаклам. Вуз карисьлы азьласянь 24 сюрс манетсэ келям.
 Шырмачъёсты полиция утча.
   Данъяськымон    Улосчимы Алексей Чижов шашкиен шудонъя Россиысь чемпион луиз. Вожвылъяськон ортчиз Краснодар улосын Лоо городын. Отчы пыриськизы 31 улосвылъёсысь 70 спортсменъёс. Алексей Чижов – дуннелэн чемпионэз, таяз радэ но зарни медален бертӥз.
   Выль гидъёс пуктозы    1 миллион тонна йӧл кыскон программая Удмуртиын туэ 100-лэсь уно выль фермаос усьтэмын луозы. Та муглы элькун коньдэтысь 210 миллион манет висъямын. 
Гурт удысъя министрлэсь ужзэ быдэсъясь Александр Прохоровлэн верамезъя, гидъёсты кылем арын но туэ пуктӥсь хозяйствоослы субсидиос сётэмын луозы.
   Кун сьӧры потыны уз быгатэ    11 сюрслэсь трос улосчиосмес кунгож сьӧры потыны уг лэзё. Пунэмъёссэс матысь дыре ӧз тыре ке, соос борды итӥськозы эшшо 142 сюрс адямиос. 
Кун сьӧры потонлэсь алон кутӥське, адямилэн пунэмъёсыз 10 сюрс манетлэсь тросгес люкасько ке. Со сяна, Россилэн палэназ потыны уг быгато алиментъёсъя тыронъёссы вань ке. Али Удмуртиысь суд приставъёс дорын 420 сюрс ужъёс усьтэмын. Соосъя пунэмъёс 41 миллиард манет люкаськемын.
   Аспӧртэмлыко рекорд    17-тӥ инвожое Можга ёросысь Пичи Сюга гуртын Гербер элькун шулдыръяськон ортчиз. Таяз арын праздник валлы сӥземын вал. Ӵапак Можга ёросын будэто Горд Книгае пыртэм Ватка выжыысь валъёсты. Ужрадэ 8 сюрслэсь трос адями люкаськиз. Герберлэн историяз со тужгес бадӟым лыдпус. Люкаськемъёсты шумпот- тӥзы творчествоя коллективъёс.
   Кылэз дышето тэшкылиос    Яр ёросысь покчи классъёсын дышетскисьёс понна удмурт кылъя кружокъёс но факультативъёс ужало. Кылем арын кылзэс волятӥзы 2-3-тӥ классъёсысь 295 нылпиос, нош туэ вордскем кылэз дышетозы 4-тӥ классъёсысь пиналъёс. Кылэз тодӥсьтэм тэшкылиосын занятиос «ӟеч-а, бур-а, удмурт кыл!» («Здравствуй, удмуртский язык!») книгая мыно.
   Етӥзэсь но кужмоесь    Школаосын дышетскись 199 нылпиос спортын етӥз луэмзэс возьматыны быгатӥзы Вавожын ортчем ГТО-я элькун фестивальын. Палэнэ ӧз кыле Красногорск ёросысь нылпиос но. Ужрадын кужымзэс мертазы Красногорск, Дёбы школаосысь но гимназиысь сизьым спортсменъёс. Кыкез ГТО-лэсь зарни гадьпусъёссэ басьтӥзы ни, витез эшшо витё на, ГТО-лэсь куронъёссэ соос ӟеч быдэстыны быгатӥзы.
   Сабантуй – одӥгез яратоно праздник    Бигеръёслэн но башкиръёслэн яратоно Сабантуй праздниксы (0+) ортчоз 1-тӥ июле Юкаменск ёросысь Палагай поселениын. Ужрад кутскоз 11 часэ. «Герылэсь праздниксэ» пусйыны витё вань мылкыд карисьёсты.
   Законэз тӥясьёс кыл кутозы    Балезино ёросысь нюлэс инспекторъёс шараязы ни законэз тӥяса нюлэс корасьёсты - вить муртэз. 76, 634 кубометр ӵаӵӵа изъянтэмын, 668 486 манетлы ыштон ваемын. Ваньмыз учыръёсъя уголовной уж ӝутэмын. Законэз тӥясьёс кыл кутозы.
   100 балл люказы    Шаерысьтымы сизьым выпускникъёс математикая ЕГЭ-ын 100 балл люказы. Куинез дышетскисьёс Ижкарысь, одӥгез - Воткинскысь, кыкез – Глазовысь, лицейысь но куать номеро гимназиысь школаез йылпумъясьёс. Математика предметъя огъя кун экзаменэз туэ 4403 адями сётӥз.
   Син азязы возё    Гужем элькунамы пыласькыны лэземын 6 пляжын гинэ. Кыкез интыяськемын Воткаын, быдэн одӥг – Сарапулын, Можгаын, Глазовын но Ижын. Огъя валысь, Роспотребнадзорын ужасьёс гужем ӵоже тыметъёсысь но шуръёсысь 331анализ басьтыны чаклало.
   Умой дышетскемзы понна    Туэ Ижысь 219 выпускникъёс аттестатъёсазы «витьёсын» гинэ школазэс йылпумъязы. 29-тӥ инвожое соослы «За особые успехи в учении» Росси медальёс сётъялозы. Нош кинлэн «витьёс» пӧлын одӥг яке кык «ньыльёсыз» луизы (шоркарын 83 мурт), соос сыӵе ик нимо Ижысь медальёсын пусъемын луозы.
 Кылем арын, огъя вылысь, 257 адямилы сётэмын вал.
   Гербер - Москваын    Москваын удмурт йӧскалык шулдыръяськон - Гербер «Эрмитаж» садын 1-тӥ пӧсьтолэзе ортчоз. Россилэн шоркараз праздник куинетӥзэ радъяськоз ни. Туэ фестивальын сюан йылолъёсты возьматозы. Соос пӧлын - куран но айшон дӥсян. Озьы ик куноос Тол Бабаен но Лӧпшо Педунен ӵош шулдыръяськыны быгатозы. Со сяна, Удмуртилэн туризмъя, инвестициосъя но экономикая проектъёсыныз тодматскозы.
   Шаерамы выль молокозавод пуктозы    Сое лэсьтонъя ужкагазэз гожтӥзы «Ува-молоко» огазеяськон, Ижкар администрация но элькунысь гурт возёсъя министерство. Предприятие нӧкы вӧй, сыр, кузятэмлэсь сиёнъёс но кӧс йӧл поттоз. Заводэз усьтыны 2019-тӥ арын чакламын. Ужез быдэстыны 3 миллиард манетлэсь трос уксё кулэ.
   Йӧл-сӥль поттӥсьёслы – юрттэт    Удмуртиысь 16 фермеръёслы но 2 гурт возёсъёслы кунлэсь грантъёс басьтыны сертификатъёс сётӥзы. Таиз арысен соослэн быдӟалазы будэтэмын. Семьяен ужан фермаез азинтон понна тужгес троссэ 10 миллион манет басьтыны луэ. Кутскись фермерлы 3 миллион манет сёто. Туннэ Удмуртиын 550-лэсь трос фермер возёсъёс ужало. Со пӧлысь 181-ез грантъёс басьтӥзы ни.
 Туэ нырысьсэ грантъёс басьтӥзы кык гурт возёсъёс - Можга ёросысь «Диммаш» но Алнаш ёросысь «Агро» предприятиос.
   Шуэрес учыр    20-тӥ инвожое куинь часэ ӵукна Дэбес ёросын ВАЗ-2110 сюрес сьӧры кошкыса, кымаськем. Берпалаз пукисьёс – 39 аресъем кышномурт, 29 аресъем воргорон но 9 аресъем ныл бырыны шедизы. Одӥгзы но еэн керттӥськемын вылымтэ. Азьпалаз пукись 22 аресъем мурт но 36 аресъем водитель, кудӥзлэн правоез но вылымтэ, лек шуккиськизы.
   Лушкаськись кутэмын    Полицие вазиськиз такси службаын ужась воргорон. Солэн верамезъя, огез пассажир, мынэмез понна уксё сётэм интые, таксистлэсь телефонзэ но нунал ӵоже люкам коньдонзэ лушкам. Собере машинаысь дыбырак потэм но огаз подъездэ ватскем. Полициын ужасьёс ӝегат- скытэк верам интые потӥзы. Лушкаськись вармумыезлэн квартираезлэн ӧс азяз пуке вылэм – нокытын ужасьтэм 36 аресъем воргорон коньдонзэ но телефонзэ кузёезлы берыктоно луиз. Шырмач пумит уголовной уж ӝутэмын.
   50 пӧлысь куинез    Шаерысьтымы витьтон педагогъёс «Дышетон» национальной проектъя грант утӥзы. Куинез соос пӧлысь ужало Яр ёросысь дышетон ужъюртъёсын: Марина Евсеева (Ярысь 3 номеро нылпи садысь воспитатель), Раиса Жилина (Ярысь 4 номеро нылпи садысь воспитатель), Елена Трефилова (Яр школа-интернатысь дышетӥсь). Грант басьтон понна визьнодасьёслы куинь ар ӵоже ужамзэс возьматоно луиз.
   Красногорсклы - 180 ар    Таяз арын Красногорск черкогуртлы 180 арес тырме. Ӵуказе, 30-тӥ инвожое, юбилейлы сӥзем праздник ортчоз (0+). Ужрад кутскоз 18 часэ стадионын. Нырысь колоннаен мынозы предприятиос но организациос, собере театрализованной представление кутскоз. Ужалозы нылпиослы площадкаос, калыкез шулдыртоз «Танок» ансамбль.
   Дышетскисьёс тракторен ветлозы    Юкаменск ёросысь школаосын, укмысэтӥ классысен кутскыса, машиноведение предметэз дышето. Туэ тракторлы право басьтыны мылкыд кариз Юкаменск, Пышкет но Ежево школаосысь дас выпускник. Кылем арняе соос экзамен сётӥзы. Куатез эскеронъёсты умой ортчизы, нош ньылез нош экзаменэ мынозы. 
  
   Гурт возёсъёс пудозэс возьматӥзы    15-16-тӥ инвожое Ижкарысь ипподромын гурт возёсъёс пудозэс нуизы. Адӟытонэ шаерысьтымы 50-лэсь трос хозяйствоос пыриськизы. Ужрадлэсь палэнэ ӧз кыльы Балезино ёрос но. Ӟеч выжыысь скалъёсты возьматӥзы «К-з Путь к коммунизму», «К-з имени Мичурина» но «Развитие» возёсъёс. Ваньзы пусъемын вал адӟытон интыосты но пудоосты умой дасямзы понна.
   Вить сю нылпилы инты ӧвӧл    Карысь 1142 пинал туэ мыноз школае. Соос интые нылпи садъёсы лыктозы мукет тэшкылиос. Но 500 пи но ныл садике путёвкатэк кылиз, 1,5-3 аресъемъёсыз - 220 адями. Кивалтӥсьёс оскыто, луонлыкъёс утчало шуыса. Группаос усьтон сярысь малпанъёс вань, но матысь дыре выль интыос кылдытыны уз луы.
   Мынам пичи гуртэ   Мынам пичи гуртэ – Мыртык. Татын ортчиз пинал дыры. Вордскем инты туж кемалы кыле йыре чебер интыосыныз, нюлэсъёсыныз, шуръёсыныз но кырӟан гуръёсыныз. Сюлэм ик шумпотэ соиз понна: пичи ке но гуртмы, уг быры. Сад-бакча возисьёслэн туж чебересь сяськаосын азбаръёссы пишто. Куамынэтӥ мае гуртмылэсь 345 ар тырмонзэ пусйимы. Калык туж трос люкаськылӥз вордскем интыоссэс адӟыны но ог-огенызы вераськыны-шулдыръяськыны. Люкаськем калыкез ӟечкылазы кивалтӥсьёс: «Куреггурт» муниципал кылдытэтлэн тӧроез В. М. Никитина, «Чиргино» СПК-лэн азьвыл кивалтӥсез Игорь Владимирович Шудегов но али председателез Юрий Михайлович Дягелев. 
   Шулдыръяськонамы ӧтьылӥмы Золотари гуртысь «Пестро саес» ансамблез. Туж усто шулдыртӥзы. Бадӟым тау вераськомы та ансамбльын кырӟасьёслы но соослэн кивалтӥсьсылы Надежда Анатольевналы.
 Вераме потэ на, кыӵе узыр ӝӧкмы но пӧрмиз. Ӝук, шаньги, окрошка, салатъёс но трос мукет сиён-юон вал. 
 Быдэс ӝыт шулдыръяськытӥз та гуртын ик вордскем воргорон Леонид Апполосович Золотарёв.
 Таӵе пумиськонъёс ваньмызлы кулэ. Бадӟым будыса, мумы-бубы умортоысь лобӟыса, эшъёсыныд шер пумиськылӥськод, пумен вунэтӥськод ог-огдэ но. Нош бускельёсыныд пумиськиськод ке, пинал, егит дырдэ тодад вайиськод.
 Туж бадӟым тау ужрадэз радъясьёслы. Ноку но вордскем интыдэс эн вунэтэ, котьку но тодады вае.
 Мыртыкысь кузпалъёс Апполос но Галина Золотарёвъёс.
 Глазов ёрос.
   ӟеч лу, нырысетӥ курс   Али гинэ пыримы кадь Глазкар пединститутэ. Нырысь пумиськонъёс, шумпотонъёс, шуг-секытъёс, ог-огеныд тодматскон. Таиз эшшо но секытгес кадь потӥз вал, малы ке шуоно милям 414 группамы пӧртэм нациё калыкез огазеяз – удмуртъёсты, ӟучъёсты, туркменъёсты. Но ар тунсыко ортчиз. Пӧртэм институт ужрадъёсы пыриськимы. 
   Со сяна, Лия Стрелкова но Люба Леонтьева удмурт крезья проект гожтӥзы но сое Санкт-Петербургын утизы. Отысь 3-тӥ инты ваизы. УДГУ-ысь нырысетӥ степенё кык дипломмы но вань. Владимир Дерендяев шумпоттэ спортын вормонъёсыныз. Евгения Лекомцева «Чеберай-Дышетӥсь-2017» конкурсэ пыриськиз, Атавели Шаджиков чебер туркмен кырӟанъёсын тодматӥз…
 Но нырысетӥ интыын милям – дышетскон. Угось, тодон-валан басьтыны ик ми татчы пыримы! Таиз сессия кыкетӥез. Пусъеме потэ, вань экзаменъёсмес куиньтэк сётӥмы. Азьланьын - шутэтскон, кужым люкан. Ӟеч лу, нырысетӥ курс, ӟечбур, кыкетӥ курс!
 Константин Белослудцев, 414 группаысь «Удмурт кыл но англи кыл» специальностья факультетысь студент.
   Мон – удмурт выжыысь   Богдан Анфиногенов – егит артист, кылбурчи, тодосчи. Туннэ со ми дорын куноын. 
   Вордӥськиз 1990-тӥ арын, Пичи Пурга черкогуртын, огшоры семьяын.
 - Атае мынам котельнойлэн операторез луыса ужа, ачиз со будӥз но улӥз Пичи Пургалан, нош атаезъя выжыез Брангуртысь вал.
 Анае - парикмахер, солэн выжыосыз Арлан гуртысь. Озьыен, ӵыжы-выжыосы чисто Пичи Пурга ёросысь, удмуртъёс пӧлысь, - выжыосыз сярысь вера Богдан.
  УдГУ-ысь исторической факультетэз йылпумъяса, дышетсконзэ азинтӥз Историяя, кылъя но литературая удмурт институтлэн аспирантураяз. Ужа Ижкарысь Калыкъёслэн Эшъяськон юртазы методист луыса.
 Юаськом ас семьяез – кузпалыз но нылпиосыз сярысь.
 - Ӧвӧл на, вань нылаше но коӵыше… - пальпотэ воргорон.
 - Богдан, тон поэт но, историк но, кырӟась но. Лулпушкад ачид кинэ тросгес шӧдӥськод?
 - Туж секыт вераны со сярысь. Валлян арын юасалды ке, одно ик верасал, дыр, асме кылбурчиен тросгес шӧдӥсько шуыса. Нош али шугъяськисько вераны, малы ке шуоно кылбуръёс али почти уг гожъяськы ни, капчи поэтической мылкыды кытчы ке ышиз-быриз. Оло, со туж кема кыстӥськись творческой кризисэ? Уг тодӥськы.
 Куке тодмо удмурт гожъяськись Вячеслав Ар-Серги вераз вал, кылбуръёсы – со огшоры шудон, та ужез одно ик куштод шуыса. Оло, со зэм но шонер вераз соку, ӧйтӧд.
 - Кырӟанъёсыд но кылбуръёсыд туж аспӧртэмлыкоесь - ӟучо-удмурто, куддыр англи кылъёсты но пыртӥськод. Маин герӟаськемын со: кылъёс тырмымтэен-а, яке со кылбуран удысын тынад выль ӧр усьтыны мылкыд каремед-а?
 - Со объективной условиосъя озьы пӧрмиз. Мон азьло уг тодӥськы вал удмурт кылэз. 18 арескам кутски сое дышетыны, соин ик ӟуч кылын гожъям кылбуръёсам пыртылӥ удмурт кылъёсты, кудъёсыз мыным тужгес но кельшизы.
 Удмурт темаосъя, удмурт калык но удмуртлык сярысь трос кылбуръёс гожъяны кутски. Озьы ке но, али но уг быгатӥськы удмурт кылын малпаськыны, соин ик - кызьы удмурт кылын гожъялом? Малпамея, со шонертэм но туж искусственно луоз. Нош мынам честной луэме потэ, нырысь ик, ачим азьын. Мон удмурт «вераськон» кылын кылбуръёс гожъяны тыршисько, шуыны луоз.
 - Нош кыӵе учыр удмуртлык пала берытскыны луонлык сётӥз?
 - Кызьы верай вал ни, мон изначально ӟуч вал. Вордӥськем бере ик монэн вераськизы ӟуч кылын гинэ, ветлӥсько вал ӟуч садике, лыдӟисько вал ӟуч книгаосты… Но удмурт кылэз кылытэк ӧй улы, гужем каникулъёсме удмуртъёс пӧлын ортчытылӥ – гужемлы быдэ ветлӥсько вал ӵужае доры, нош со улэ пичи гинэ Арлан гуртын, отын улӥсьёс куспазы удмурт кылын гинэ верасько. Соин ик «бадӟым тау», «гондыр» порма кылъёсты тодӥсько вал.
 Нош удмурт кылэз дышетыны кутски Ижевске вуыса, университетысен,1-тӥ курсэз йылпумъяме бере. Специализироваться кариськи этнологияя кафедраын, соку ик тунсыкъяськыны кутски этнической, национальной культураен. Удмурт лулчеберет шоры чылкак мукет сямен учки, ачим но сайкай кадь - синъёсы усьтӥськизы. Та темаосъя трос книга лыдӟыны кутски.
 Туж но туж возьыт луиз, мон удмурт, нош удмурт кылын вераськыны уг быгатӥськы шуыса. Басьтӥ словарь, разговорник но удмурт кылэз ас поннам, быгатэмея дышетӥ.
 - Нош кыланы-бураны ку ӧдъяд? 
 - Кылбураны кутски 8-9 арескам, 18-19 аресозям кылбуръёсме ӟуч кылын гинэ гожъяй. Мукет сямен луыны но уг быгаты вал.
 - Ас творчествояд кинлэсь ке адӟем кариськод-а?
 - Азьло кельшылӥз Пушкин, собере Блок, собере Маяковский. Берпуметӥез – самой яратоно кылбурчие. Солэсь адӟем карисько. Туала ӟуч поэзиысь туж кельше Лёха Никонов – панк-кылбурчи, яра солэн подачаез, кышкасьтэм луэмез, куараез, образъёсыз.
 Кырӟасьёс сярысь ке верано, туж трос учкисько улэп выступлениосты, тужгес но рок-музыкантъёслэсь, соос мыным бадӟым бурдъясь мылкыд сёто. Куд-ог дыръя пӧртэм кырӟасьёслэсь выремъёссэс, сцена вылын асьсэдыс воземзэс учкылӥсько-синйылтылӥсько, аслым басьтӥсько.
 - Кыӵе кылбуръёстэ туннэ тужгес умоен лыдъяськод?
 - Ну, аслым тужгес но кельше «Мынам Generation» нимо поэмае.
 - Тау, Богдан, вераськемед понна. Ужад но творчествояд азинсконъёс тыныд! 
 Елена Пономарева. 
 * * *
Я - Чудь вотяцкая.
Мой бог - нет.
Пишу, говорю, читаю по-русски,
В церкви крещён.
Я - Чудь вотяцкая.
Мой мир - снег.
Замыкаюсь в себе по-удмуртски, 
Развиваюсь зелёным плющом.
Я - Чудь.
В стае людей лечу
По небу истории, в синем просторе,
Но - отстаю чуть-чуть...
Я - Чудь.
 МОН СЯРЫСЬ
Туннэ огшоры нунал.
Чайник, шырпы но газ,
Умывальник но майтал. 
Ӝӧк вылын - тӧдьы кагаз.
* * *
Мон Богдӥ луисько, нош тон? 
Электрон яке протон,
Этанол оло пропан,
Пан или пропал?
Мон тыныд таре тодмо.
Нош...
Улмопу тон оло улмо?
Кизили оло кузьыли?
Тон зундэс оло жильы? 
Мон уг тодӥськы неноку. 
Тон уд тодӥськы неноку. 
Бон! Бен!
О-о... Ы-ы...
Тон кытчы?
Мон отцы!
 
* * *
Mon udmurt. 
Моль в дому. 
Mon amoure. 
Мон удмурт. 
Через тьму, 
Рвя хомут, 
Никому.
Мон удмурт.
Расшивая бахрому, 
Неподвластную уму, 
Mon udmurt.
* * *
F и U сидели на лугу.
F - сбежало,
U - сбежало.
Я так больше не могу.
 АЙШЕТ БУДУЩЕГО
 «. . .Вуюись ворпо, вуюись ворпо,
 вуюисьлэсь ворпо айшетэ...»
 (Удмуртская народная песня)
Мар со? Дӥськут? 
Пёстрая ткань?
В беге минут
Это лозунг: «Азьлань!»
 К переднику звёзд 
Внимание! Старт! 
Пеймытын улӟоз 
Айшет - avant-garde!
 Среди купюр, грошей, 
Флаеров, брошюр 
Шаплы-шаплы бызе 
Электрошур!
 На перепутий 
Сылэ со, ми тусо, 
Мультиудмуртии 
Разнобуёловый фасон!
 

              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Быръем мурт доры - ужпумъёсын   Удмуртиысь Кун Кенешлэн тӧроез Владимир Невоструев, Глазов ёросэ берлозэ вуылыкуз, калыкез оскытӥз вал, доразы ӝоген Росси Федерацилэн Кун Думаысьтыз Удмуртилэсь депутатэз Андрей Исаев вуоз шуыса. Озьы ик луиз. 27-тӥ инвожое Кун Парламентысь депутат Глазов ёросысь калыкен пумиськылӥз. Пумиськонын трос пумо ужпумъёс ӝутэмын вал. 
   Кожильын улӥсьёсты сюлмаськытэ Культурая юртсэс тупатъян ужъёслэн ӝегатскемзы. Сое йылаз-пумаз вуттыны коньдон ӧвӧл.
 Та ужпумен Андрей Константинович дэмлаз пыриськыны гуртъёсысь культурая юртъёсты тупатъян федерал программае.
 Чернобылецъёслэн палкышнооссы вазиськизы, соослы нокыӵе юрттэт ӧвӧл шуыса. Депутат та пумысен ас ним вылаз гожтэт келяны дэмлаз.
 Гурт возёсъёслэн кивалтӥсь- ёссы Ю. Н. Дягелев но И. В. Шудегов аналтэм музъемъёс пумысен юан сётӥзы. Адямиослы со кулэ ӧвӧл бере, соослэсь пайёссэс эштосъёслы сётоно вылэм. Уг луы-а капчиятыны та ужрадэз?
 Дондыкар школалэн директорез Николай Петрович Васильев коньдонэн юрттыны куриз. Школаысь музейлы кулэ вылэм цветной принтер но мукет арбериос. Музейлэн азинсконэзлы депутат 50 сюрс манет висъяны кылзэ сётӥз.
 Глазов ёросысь спортья ёзэтлэн кивалтӥсез Александр Столбов Адам гуртысь куасэн бызьылон трассаез югдытон сярысь сюлмаськемзэ вераз. Та ужрадлы 20 миллион манет кулэ, шуо специалистъёс. Сыӵе коньдонэз ёрослэн ӧвӧл.
 Трос юанъёс герӟаськемын чагыр эстӥськонэн. Сое ас коркаосазы пыртон улӥсьёслы туж дуно усе. Тужгес но секыт луэ огназы улӥсь пересьёслы.
 - Та пумысен юрттэт курыса вазиськоно Пенсионной фондэ. Арлы быдэ огназы улӥсь пересьёслы юрттэт сётон понна государство Удмуртиысь Пенсионной фондлы 50 миллион манет висъя, - валэктӥз Андрей Константинович.
 Чагыр эстӥськонэз гуртазы кыскон сярысь малпанэн уло В-Парзи поселениын улӥсьёс. Но ужпум али ке но интыяз.
 Куреггуртъёсты сюлмаськыто сюресъёс. Куинь ар ӵоже та ужпумен пӧртэм инстанциосы вазиськыло, но юрттэт уг вуы. Ёрослэн та быдӟа ужлы уксёез ӧвӧл.
 Депутат Андрей Исаев котькуд юанлы валэктон сётыны тыршиз, быгатэмезъя, юрттыны оскытӥз. Тросэзлы гожтэтъёсын вазиськыны дэмлаз, соосын со югдурез азинтыны быгатоз.
 Елена Русских.
 Глазов ёрос.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Азьмуртлэн киысьтыз – сяськаос но Сочие путёвка   Вторнике шаерамы Россилэн азьмуртэз Владимир Путин вуылӥз. Нырысь ик со Ижкарысь Чапаев проездын куашкан калэ вуэм юртын улӥсьёсын пумиськиз. Отчы мынӥз Удмуртилэн тӧроезлэсь ужзэ огдырлы быдэсъясь Александр Бречалов но. 
   «Меӵак линия» дыръя Владимир Путинлы куашкан калэ вуэм коркаез сярысь верасьлэн Анастасия Вотинцевалэн 27-тӥ инвожое вордӥськем нуналэз тупаз. Кивалтӥсь кышномуртлы сяськаос но вить муртлы Сочие путёвка кузьмаз.
 Кунлэн азьмуртэз тужгес кулэяськись 11 семьяосты 2017-тӥ ар пумозь выль интые поттыны куриз. Александр Бречаловлэн верамезъя, улосвыл программа улсын ужез 2018-тӥ арысен кутскыны малпало.
 Отысен Россилэн азьмуртэз «Калашников» концернэ мынӥз, кытын Россиысь машиностроительёслэн огазеяськонзылэн но Обороная предприятиослы юрттонъя лигалэн кенешоназы пыриськиз. Озьы ик концернысь егит ӧнерчиосын но тодосъя но техникая конкурсъёсын но ӵошатсконъёсын вормем дышетскисьёсын пумиськиз. Нылпиос солы проектъёссы сярысь мачкизы, одӥгез соос пӧлысь – «визьмо уморто». Уморто пушкын шунтӥсь арбериез вань. Температура усе ке, со ачиз ужаны кутске, мушъёс юртсэс шунтыны кужымзэс уг ни быдто, озьыен, тросгес чечы люкало. Со сяна, уморто пушкын трос мукет выль технологиосын арбериос но, кудъёсыз чечы люкасьёслэсь улонзэс капчиято. «Визьмо уморто» ассэ умой ласянь возьматӥз ни «Юньга» муш бакчаын.  
 Обороная «Калашников» концерн улосвылын дышетонъя кластер кылдытыны чакла, со предприятилы ужасьёсты школаысен ик дасяны кутскыны луонлык сётоз. Со ужпумез быдэстон понна 27-тӥ инвожое Удмуртилэн кивалтэтэз, «Кванториум» нылпи технопаркъёслэн сӧзнэтсы но «Калашников» концерн валче ужан сярысь тупанкыл юнматӥзы.
 Ижкарысь электромеханикая «Купол» заводын Владимир Путин ожгар удыслы выль продукциез но кунгож сьӧры вузаны чаклам инноваци граждан вузъёсты учкиз. Со сяна, кун кивалтӥсь заводын ужасьёсын вераськиз но предприятилэн 60 ар тырмонэныз ӟечкылаз.
 Дасяз Алевтина Сизова.  
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Мытэм ужез туннэ но азинтӥське   Трос аръёс ӵоже нырысетӥ удмурт газетэн лыдъяськылӥз 1918-тӥ арын потыны кутскем «Гудыри» газет. Но кун архивъёсын бугыръяськыса, трос документъёсты эскерыса, «Удмурт дунне» газетэз лэсьтӥсьёс но поттӥсьёс калыкез оскытыны быгатӥзы: нырысетӥез удмурт газет потӥз 1915-тӥ арын. «Войнаысь ивор» шуыса нимаське вылэм со. 
   Озьыен, нырысетӥ удмурт газетлэн сюресэз ӵогемын «Войнаысь ивор» бордысен. Нош поттыны сое кутскем мари просветитель, литератор но этнограф Павел Глезденёв.
 Аслаз нимыз – Ислам-Гарей Мендияров, пор литератураын тодмо Пагул Ача псевдонимен. Берло со аслыз Павел Петрович Глезденёв ним кутэ.
 Вордскиз но быдэсмиз Ислам-Гарей Мендияров крестьян семьяын 1867-тӥ арын 9-тӥ апреле Уфимской губерниысь (туала Башкортостанысь) Тумбагуш гуртын.
 Йылпумъяз Бирскысь учительской семинариез, Уфимскысь духовной семинариез, берлогес – Казаньысь духовной академиез. Трос журналъёслэн но дышетскон книгаослэн авторез луэ. 1907-тӥ арысен Вятка карын улэ, отын епархиальной миссионер но священник луыса тырше.
 1914-тӥ арын Павел Глезденёв вятской губернаторлы А. Г. Чернявскийлы газет поттон сярысь куронэн вазиське. Губернатор соглаш луэмзэ вера.
 Озьы потыны кутско Первой мировой война сярысь куинь пумо газетъёс: мари кылын – «Война увэр», удмурт - «Войнаысь ивор», «Сугыш хабарляре» - бигер кылын. Трос кылъёсты тодэ вал бере, Павел Глезденев куинь кылын потӥсь газетъёсты ачиз ик дася-эскере но вылэм. 
 1915-тӥ ар куспын быдэн 10 номер поттэмын вал. Но арлэн пумаз газет поттонлы коньдон висъяськемысь дугдӥз. Соку Павел Петрович куиньзэ ик газетъёсты ас люкам коньдонэзлы поттыны кутске. 1916-тӥ ар пумозь дуннеез адӟизы на эшшо быдэн 12 номеръёс.
 Газетъёслэн вал ас лыдӟисьёсыз. Тодмо луэ, со вакытэ газетъёслы гожтӥськемын вал 212 поръёс, 360 удмуртъёс но 222 бигеръёс. Со сяна, газетъёсты басьтылӥзы на 36 библиотека-читальняос но 60 миссионерской школаос.
  1917-тӥ арын Казаньын ортчиз Поволжьеысь пичи калыкъёслэн огазеяськонзылэн съездзы. Поръёслэн секциязы люкаськемъёс кыл кутӥзы, «Война увэр» газетэз Казаньын поттоно шуыса. Со дырысен мари кылын газет нимзэ но воштӥз – «Ужара» луиз, нош удмурт но бигер кылын потӥсьёсыз пытсамын вал.
 100 ар ортчиз ини со дырысен. Но Йошкар-Олаысь Марийской научно-исследовательской институтын туннэ ке но утисько на «Война увэр», «Войнаысь ивор» но «Сугыш хабарляре» газетъёслэн ваньмыз сямен  номеръёссы.
 Финн-угор дуннеез басьтоно ке, туннэ Марий Элын асьсэ кылынызы 23 газет но журнал потэ, Мордовиын - 9 газет, Удмуртиын – 15, Комиын – 9, Карелиын – 5. Озьыен, Павел Глезденёвлэн, финн-угор калыкъёслэсь этнографизэс эскерись тодосчилэн малпанэз но мытэм ужез ялан азинске.
 Туэ «Марий Эл» но «Удмурт дунне» газетъёс 100 ар тырмонзэс пусъё ини. Та юбилейёслы сӥзьыса, Марий Элын но асьме элькунын трос ужрадъёс но пумиськонъёс радъясько. Одӥгез соос пӧлысь – финн-угор прессалэн VII-тӥез фестивалез. Та но мукетъёсыз ужрадъёс сярысь гожъяломы на вуоно номеръёсамы.    
 Елена Пономарева.
   Мае адӟизы беризьёс   Глазов ёросысь но карысь шаертодосчиос, культура удысын ужасьёс но инкуазез яратӥсьёс кемалась ӧвӧл вуылӥзы Учхозэ. Пуксемын со Верх-Парзи гуртлэсь ньыль иськемын. Учхозлэн историеныз, туннэ нуналъёсыныз тодматӥз татын вордскем но будэм кышномурт Татьяна Поздеева. 
   Гуртын ужасьёсты дасясь школа Сельскохозяйственной школа кылдытэмын вал 1895-тӥ арын. Кивалтыны соин оскизы П. С. Куприяновлы, Петровской академиын дышетскем муртлы. Выль улон интыяз со семьяеныз вуэ. Училищеын дышетылӥзы агрономъёсты, нюлэсчиосты, муш но пудо вордӥсьёсты, дуриськисьёсты, столяръёсты но слесарьёсты. Вал асьсэлэн гидъёссы но, соин ик училищеез куддыр Парзи ферма но шуылӥзы. Ыж, парсь вордылӥзы, 13 вал, 7 скал но одӥг ош возьылӥзы.  
 Пиналъёсын ужаллязы вить дышетӥсьёс,  соос пӧлын – Парзи черкысь баӵко П. Мышкин но псаломщик М. Маслов.
 Кык ар ӵоже нылпиос приготовительной классъёсын дышетскылӥзы, собере куинь ар – специальной классъёсын. Приёмной экзаменъёсъя кутыны быгато вал кыкетӥ приготовительной яке специальной классэ.
 Школалэн уставезъя пуктэмын вал нылпиослы дунтэк сётъяны куинь пар улӥ дӥсь, кык пар вылӥ дӥсь, одӥг е, вить пара бинялтон, кызь пара кут, полушубок но гын сапег куинь толлы но одӥг пара сапег -  арлы быдэ. Дӥськут вурыны городысь вуриськисез вайылӥзы. Сюдылӥзы ньыль пол: ӵукна но кӧлон азьын чай но нянь  сётылӥзы, нуназе но ӝытазе – шыд но ӝук. 
 Нылпиос улылӥзы кык этажъем юртын, нырысетӥ этажаз вал сиськонни, кӧлонни, нош кыкетӥ этажаз – дышетскон классъёс. 1895-1896-тӥ дышетскон аръёсы одӥг нылпиез дышетон 98 манетлы но 75 коньылы усьылӥз.
 1985-тӥ арын 1-тӥ сентябрьлы дышетскисьёслэн лыдзы 25 вал.     
 1899-тӥ арын училищеез нырысьсэ йылпумъязы сизьым дышетскисьёс. 
  
 Совето вакытэ 1909-тӥ арын сельскохозяйственной школаез гурт удысын ужасьёсты дасясь училищее каризы. Ӵапак та вакытэ татчы мерттӥзы ньылпуосты но кедръёсты. 
 1917-тӥ арын училище сельскохозяйственной техникум луиз ини.
 1929-тӥ арын сельскохозяйственной техникум усьтӥське Глазовын, нош татын интыяське солэн учебной хозяйствоез. Со дырысен ик вӧлме тужгес тодмо нимыз – Учхоз.
 1949-тӥ арын Учхозын кылдыто питомник. Татьяна Константиновналэн верамезъя, троссэ писпуосты ӵапак татысь ик  басьтыса нуылӥзы Глазове но мукет улосъёсы. Соку уго шуг вал шедьтыны акациосты, кедръёсты, ньылпуосты (пихта), лыстэм пужымъёсты (лиственница),  яблокпуосты… 
  
 Туннэ нуналэ 122 ар ортчиз сельскохозяйственной школалэн кылдэмез дырысен.
 Шуг ини тодманы азьвыл интыосты. Училище сярысь верало на вужмем корка – азьвыл отын дышетӥсьёс семьяосынызы  улылӥллям, ӝужыт пужымъёс, яблокпуос но акациос гинэ.
 Туннэ нуналэ Учхозын 35 пала улӥсьёсыз лыдъясько.
  
 Вашкала дыръёсы Но та интыослэн вань на эшшо мукетыз но паймымон палыз.
 Ог 250 аръёс талэсь азьвыл ӵапак та шулдыр интыослэн огаз нюказ вашкала удмуртъёслэн «Губер вӧсьсы» интыяськылэм. Бадӟым писпу улын соос Инмарлы, Куазьлы вӧсяськылӥзы, вӧсям ӝук сиылӥзы, курбон сётылӥзы.
 Вылэм татын асьсэлэн вӧсясьсы но. 1850-тӥ арын «Губер вӧсез» таркаллям-пазяллям, вӧсясьлэсь корказэ сутӥллям. Та учыр бере со семьяеныз гуртысь кошкем. Кытчы – нокин уг тоды.
 Шаертодосчилэн Татьяна Поздеевалэн верамезъя, ӵапак Парзи котырысь вашкала улонэз, удмуртъёсты черке пыртэмзэс «Секыт зӥбет» произведенияз возьматэ удмурт писатель Кедра Митрей.
 Ёрос Гербер азьын  Учхозэ лыктэммы тодматскон вылысь гинэ ӧй вал. Нырысь радын сылэ вал вашкала «Губер вӧсь» интые вуылон, отын удмурт йылолэз ортчытон.
 - Татын вӧсям музъемез асьмелы выль интые – ДондыДоре нуоно. Утисьёсмы, воршудъёсмы отчы но мед выжозы, Глазов кар удмуртъёсты мед утёзы, мед юрттозы. «Осто, Инмаре!» шуыса, бадӟым беризь улысь музъемез сарвае понӥзы Светлана Коротаева но Евгений Баженов - ДондыДор музъемлы инъет сётӥсьёс.
 Вазь ӵукна 24-тӥ инвожое, Гербер ортчон нуналэ, вӧсям интыысь ваем музъемез соос выль интые понӥзы.
 Елена Пономарева.
 Глазов ёрос.
 Туспуктэмъёсыз авторлэн.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Саклык котькинлы дуно   Трубашурысь социальной юртэз Глазовлы матысь ёросъёсын но тодӥсьтэмез ик ӧвӧл ни, дыр. Шутэтскыны но йӧнатскыны шуыса, татчы вуо Глазов, Яр, Балезино, Красногорск, Игра ёросъёсысь, Воткинск палъёс но дунъязы ни та майбыр интыез. «Куддыръя сокем трос куриськисьёс луо, - вера юртлэн кивалтӥсез Галина Ивановна Мурзаева, - сьӧрлоосызлы отказтоно луиськом, асьмелэнъёссэ кутон понна». 
   Та нуналъёсы ми но пырамы та юртэ. Быдӟым Вормонлы 70 ар тырмонэн валче элькун ласянь уксё висъяллям, ветеранъёс дун тырытэк шутэтскыны мед быгатозы шуыса. Озьы быдэн 30 адями, фронт мышкын тыршемъёс, вить нунал Трубашурын ортчытӥзы.
 Куазь туж шулдыр но шуныт кемдӥз. Юртэ пырон азьын ӟус вылын куинь воргоронъёс вераськыса пуко вал. Тодматским. Тодӥськом, шуо, тодӥськом «Иднакарез», лыдӟытэк ум кельтӥське. 
 Галина Ивановнаен ӵош пыриськом огаз комнатае. Сайкыт, ӝикыт, нылкышноос чильпаса керттӥсько.
 - Кин малы кибашлы, ог-огмес дышетӥськом, - шуэ Октябрьскойысь Александра Петровна Епифанова. Со татчы нырысьсэ вуэм но сюлмысьтыз тау каре гуртысьтызы ветеранъёслэн огазеськонзылэн кивалтӥсезлы В. С. Шудеговалы. Со дэмламен, пе, таӵе ӟеч шутэтскисько ни.
 Кин нырысьсэ вуэм, ваньзы паймемын-синмаськемын. Тани диван вылын артысь пуко отогурт кенакъёс. Одӥгез шуэ:
 - Кӧт куректэ ини, кошкон нунал вуиз уга.
 Кошкемзылэсь азьло соосты шулдыртыны вуизы Глазов ёросысь лулчеберетэз азинтонъя центрын ужасьёс. Кырӟазы но эктӥзы, ӟеч мылкыд кузьмаса кельтӥзы.
 Качкашурысь А. Ф. Перминов нош витетӥзэ, пе, Трубашуре шутэтскыны вуи, туж кельше. Адамысь одӥг кышномуртлэн таиз дасэтӥез ни лыктэмез луэм. Эшшо но лыкто, шуэ.
 Ваньзэсты синмаськытэм Трубашур культурая юртысь баянист Александр Ворончихин. Солэсь пыремзэ адӟо гинэ – нылкышноослэн сюлэм кырӟа ни. Уга макем мылкыдо ачиз кырӟа-шудэ, мукетъёссэ но лӧпкытэ.
 – Вань кырӟанъёсты тодэ,  - ушъяло баянистэз.
 Вань секыт малпанъёссэс ог дырлы ке но мед вунэтозы, сюлмысь мед шутэтскозы шуыса, арлыдоосты эскеро кык докторъёс, куинь медсестраос, улонзэс котыр ласянь ӟеч радъян понна сюлмасько социальной ужасьёс. Юртын ужало спортъя но тренажёр залъёс, лэсьто массаж, лыдӟиськыны яратӥсьёслы вань библиотека, пӧртэм кулэ ужрадъёс но пумиськонъёс ортчыло. Токма ветлӥ шуысез ӧвӧл.
 Лариса Емельянова.
 Глазов ёрос.
 Туспуктэмез авторлэн. 
   Лемтэй висёнъёс вӧлмо   Адямиез шуге-леке вуттыны быгатэ векчи гинэ кибы – лемтэй. Вир сюпсисьёс пӧртэм висёнъёсты вӧлмыто. Соос пӧлын энцефалит, боррелиоз, эрлихиоз. 
   Лемтэйёс кутскыны быгато кузь турын пӧлысь, тыос но тыметъёс дурысь, лудысь, сюрес дуръёсысь будосъёс пӧлысь.
 Куддыръя нюлэскысь кибыосты гуртэ ваё пуныос, коӵышъёс, тылобурдоос яке асьсэос адямиос сяськаосын, губиен, емышен.
 Сак луоно пудо возисьёслы но. Малы ке шуоно бӧксӥсез лемтэй куртчиз ке, энцефалит йӧлаз пыӵаны быгатоз. Соин ик йӧлэз быректыса гинэ юоно.  
 Тужгес но вир сюпсисьёс лекъясько куартолэзе но инвожое, но кышкытлык кылдыто апрель толэзьысен октябрёзь.
 Ӧнерчиослэн верамзыя, лемтэй висёнъёслы пумит одно ик куинь прививка лэсьтоно. Нырысетӥзэ сӥзьыл, октябрь-ноябрь толэзе, кыкетӥзэ – тулыс, мартэ-апреле. Куинетӥез вакцина пуктӥське ар ортчыса. Отӥяз – одӥг пол куинь арскын.
 Иммунитетэз ӝутон вылысь, прививка бере кык арня нюлэскы ӧвӧл ветлоно.
 Бадӟымъёс прививка понна дун тыро, пичиослы дунтэк лэсьтӥське.
 Лемтэез уг яра виыны. Сое пононо стекло посудае, ӟеч пытсано. Лабораторие ваёно улэп кибыез, медаз кулы шуыса, банкае пононо на коттэм вата.
 Лемтэйёсты висёнъёслы эскеро Удмуртиысь гигиеная но эпидемиологияя центрлэн лабораториосаз. Со понна дун тыроно луоз: энцефалитлы эскерем понна – 260 манет, боррелиозлы – 250 манет.
 Глазовын центр интыяське Киров урам, 27а адресъя. Ужа 8.30 часысен 16 часозь, 12-13 часэ – нуназеян, субботае но арняе – шутэтскон нуналъёс. 
 Дасяз А. Сизова. 
 Шаерамы улӥсь 7257 мурт вазиськиз ни эмъянниосы, лемтэй куртчиськемлы ӝожтӥськыса. Соос пӧлысь ӝыныезлэсь трос – Ижкарын улӥсьёс (3939 мурт). Кылем арысь та вакытэн ик ӵошатыса, со 35 процентлы тросгес. Арня ӵоже гинэ эмъюрттэтлы вазиськиз 2400-лэсь уно адями.
 Лемтэйёслэсь шуге-леке шедиз 1292 нылпи. Кызьы возьмато эскеронъёс, 12 процентэз лемтэйёс энцефалит через нулло, ӝыны палаез – боррелиозэз вӧлмыто, 5 процентэз – анаплазмозэз, 8,5% - эрлихиозэз.
   Эмчилэсь ужзэ маин мерталод?   Глазов ёросысь Верх-Парзи гуртын фельдшер луыса    7 ар пала  ини тырше Любовь Анатольевна Шуклина.    
   Та егит кышномуртлы ним но тупась шедьтӥллям-сётӥллям! Быръем профессияз уго адямиез яратӥсь, жалясь но валась луыны кулэ. Со сыӵе ик вань.
 - Любовь Анатольевна котьку лякытэн вераське, пичиеныз но, мӧйыеныз но огкыл шедьтыны быгатэ. Дырыз вань-а ӧвӧл-а, со висись доры дыртэ, - шуиз милемлы гурт калык. 
 Любовь Анатольевналы В-Парзиысь 1200 улӥсьёсты син азяз возёно луэ. Тазалыксэс эскере Абагурт, Озегвай, Педоново но мукет пичи гуртъёсысь улӥсьёслэсь но. Егит кышномуртлэн котькыӵе учыръёсыз вал ини улоназ.
 - 2012-тӥ арын уйшоре мыноно луи ошиськем адями доры. Мон мунчо бере, секытэн вал ни, куазь вистэм-вожтэм пельске, пеймыт. Вот соку кӧшкемыт потӥз, - тодаз вае Любовь Анатольевна.
 Та аръёс куспын солы шуккиськемъёсты но вурылоно, кулон калэ вуэмъёсты но катьяно луылӥз ни. Шораз учкиськод но валаськод: адями ас интыяз. Оскыны ик шуг, но Любовь Анатольевна эмчи луыны воксё но уг малпа вылэм.
 - Англи кылъя дышетӥсь луэме потэ вал. Но институтэ пырыны ӧй быгаты. Сузэре медучилищее ӧтиз. Азьло медсестралы дышетски, собере тодон-валанъёсме муромытӥ, фельдшер луи, - вера эмчи.
 Куке-соку вирлэсь но кышкась мурт, 2-тӥ курсын арня ӵоже моргын практика ортчоно луэм.
 - Нырысьсэ пыри но, кулэм муртэз адӟыса, лушкем гинэ берен потӥ. Дышетӥсьмы адӟиз, шӧдске, китӥм кутӥз но ӝӧк доры ваиз.  Со дырысен кышканэ ортчиз, - пальпотэ егит кышномурт.
 Котькудӥз меда чидасал таӵе секыт ужын? Ӧй, дыр. Эшшо ик уждуныз но юн пичи: толэзяз 10 сюрс манет сяна уг луы. Медсестраос, санитаркаос гинэ но фельдшерлэсь тросгес басьто. Кызьы озьы луэ? Нош егит эмчилэн семьяяз кык ини нылъёсыз. Ярам, картэз - водитель – ӧжыт ке но тросгес вае. Озьы ик уло. 2014-тӥ арын корка басьтӥзы, ма но со выльдӥзы-тупатъязы. Кузпалъёс Люба но Алексей ужлэсь уг кышкало, ваньзэ ас киосынызы лэсьтыны тыршо.
 - Кыӵе интымы чебер, корка дорамы ик – ӵаӵӵа! – шуэ Любовь Анатольевна.
 Гуртын будэм мурт инкуазез дунъяны-гажаны быгатэ.
 - Юн яратӥсько чорыганы! Огпол эшъёсмы чортӥзы но, со дырысен дугдэме уг луы ни. Только шур дуре потаны ӵем ум быгатӥське, дыр уг шедьы! - вера кышномурт.
 - Таӵе профессилы дышетскид шуыса, жаляськод-а? – юасько Любалэсь.
 - Уг, уг жаляськы. Уже юн яра, - кема малпаськытэк шуэ кышномурт.
 Адямиос но тау каро фельдшерлы, со сярысь шуныт вазисько. Озьыен, ас интыяз со, калыклы пайда вае. Бере кыльыса ке но, ӟечкылам потэ Любовь Анатольевнаез но вань эмчиосты праздникенызы. Соослэсь ужзэс калык но, государство но дунъяны мед быгатозы!
 Елена Пономарева. 
 Глазов ёрос.
 Туспуктэмез авторлэн.
   Малы быро пиналъёс?   1-тӥ июне Нылпиосты утёнъя калыккуспо нуналэз пусйимы. Та праздниклэн радъям мугез – пиналъёсмес кышкытлыко учыръёсы шедемзылэсь алон, шуккиськемзылэсь но быронлэсь утён. Но жаляса верано, куддыр утеммы уг ик пӧрмы… 
   ӦЗ на бурмы сюлэм яраосмы Яр ёросысь Озёрка гуртысь кык пиналъёс бырем пумысен. Кема дыр ортчыса но, сыӵеез вунэтыны быгатод шат? Кызьы 10 аресэз ӧжыт гинэ ортчемъёс ассэ киосынызы улонзэс урето? Мар донге соосты таӵе вамыше? Юанъёс, малпанъёс озьы ик валэктонъёстэк кылемын. Нош кышкыт учыръёс уг быро, нош но нош калыкез куалектыто, сюлмаськонэ вутто…
  
 МУКЕТ полаз «гудыртӥз-зуркатӥз» Балезиноын. Кык пиналъёсты – сузэр-вынэз – ӵукна нюлэскысь шедьтӥзы… Улэпкын ӧз ни, виемен… 
 Кӧня ке нунал ортчыса, ӝегатӥзы пиналъёсты виисез. Кемалась ӧвӧл ортчиз суд: пытсэт улысь изьверлы потонэз ӧвӧл ини.
 Тодмо луиз: пиналъёсты виытозь, кӧнязэ со эриктэмаса вуэм эшшо! Малы сыӵе «ужъёсыз» азьвыл кыре ӧз потэ? Кызьы ми, бадӟымъёс, ултӥяны шедем нылпиосмес кылымтэ-шӧдымтэ? Кызьы адямиос со изьверез вӧзазы чидаса улӥзы?
 Юанъёс, юанъёс…
  
 ПАЛЭНЭ ӧз кыльы Глазов но. Ньыль аресъем пиез арня ӵоже утчазы. Таизлы но улэпкын шедьыны кылдымтэ вылэм.  
 Эскерон ужъёс азинтӥсько. Азьвыл интернет-сайтъёсын ивортэмын вал, пинал эриктэмамын, собере виемын шуыса. Россиысь Следственной комитетлэн Удмуртияя Следственной управлениезлэн кивалтӥсезлэн Владимир Никешкинлэн ивортэмезъя, та учырын эриктэман сярысь вераськонъёс токма гинэ вылӥллям.
 Маин герӟаськемын пиналэз быдтон, со сярысь малпанъёс вань ини. Но йылысеныз пумозяз эскерытэк, валэктонъёс сётыны вазь эшшо, шуиз В. А. Никешкин. Но со оскытӥз, следовательёс та ужез одно ик сэрттозы-пертчозы шуыса.
 Жаль, пиналэз уд берыкты ни.
  
 АДЯМИ виисьёсты валаны уг луы. Шуг валаны асьсэды быдтӥсьёсты но, уката ик соос – пиналъёс ке.
 Ижысь огаз техникумын луэм учыр мур чакласьконэ вуттэ. Общежитиысь одӥг комнатаын улэм пиос бӧрсьысь бӧрсьы улонысь кошконо кариськиллям. Кулэмъёслэн висказы - кӧня ке арняос гинэ.
 Куиньназы ик Пичи Пурга ёросысь, пӧртэм гуртъёсысь ке но, одӥг школаез быдтэмын. Собере но тани одӥг техникумез бырйиллям, слесарьёс луыны чаклаллям вылэм… Мар луиз отӥяз – вераны шуг. Анай-атайёс но, дышетӥсьёс но, эшъёссы но шуо, улонысь кошкыны нокыӵе мугъёс ӧй вал кадь. 
 Али техникумын ужало психологъёс но психиатръёс. Эскеронъёс нуо югдурез утисьёс. Оло, соос вералозы - малы, мар муген улонысь кошкизы 16 но 17 аресъемъёс?
  
 СВЕТЛАНА Александровна Леер - 1988-2001-тӥ аръёсы Глазовысь милициын быдэ вуымтэослэн ужъёссыя отделын инспектор луыса ужаз. Кышномурт тодаз вае, солэн ужан вакытаз нылпи ошиськонъя 2 учыр вал. Огез пияш соку гинэ пытсэт сьӧрысь потӥз, сое вакчи дыр куспын уже радъяно вал – соку сыӵе куронъёс пуктылӥзы. Пияшлэн мумиз но, Светлана Александровна но трос предприятиосты ортчизы – огез но ӧз куты. Нокинлы кулэтэм шуыса, вылды, 17 аресъем пи улонысь кошконо кариськиз. Мукетыз учыр интернатын луиз: мар ке но йыртэмамез понна, пияшез нимаз комнатае пытсало. Соиз отын ошиське.
 Кышномурт кема аръёс ӵоже уг ужа ини, но та кышкыт учыръёсты али ке но вунэтэмез уг луы. Солэн малпамезъя, туала дыре нылпиос трос кулэтэмзэ басьто интернетысь, телевизорысь. Со дыръя ик, анай-атайёс нылпиослы «уг люкето», соос тросгес коньдон поттыны сюлмасько. Нош нылпилы кулэ яратон но саклык.
    
 ШИМЕС учыръёслэсь радзэс ватсазы выльёсыз. Пӧртэм интыосын пыласькыкузы, быризы ини 10, 9 но 15 аресъем нылпиос.
  
 ВАНЬМЫЗ та учыръёс асьмеды нылпиосмы сярысь малпаськыны косо. Гужем каникулъёсы кытын но кинэн соос ортчыто нуналъёссэс, маин шудо, мае компьютеръёсысь учко – сое ке но тодӥськом меда асьмеос, мумы-бубыос?
 Ольга Русских.
   Ческыт ӝуко юмшан   Яр музъем вылын нош радъяськиз бадӟым шулдыръяськон. Кылем аре юмшамы вал Биграгурт возь вылын Герберын, туэ люкалляз Вортча – бесерман калык празднике. Кӧрбан интыяськиз ӵапак Яр но Юкаменск музъемъёс вискын. Элькун радын ортчиз бере, татчы дыртӥзы балезиноос, глазовъёс, юкаменскъёс, вуизы Ижысь, Можгаысь, Кировысь куноос. Бесерман калык тунсыко тодосчиос понна но, таосыз пырак Москваысь мылкыд кариллям лыктыны. 
   
 Шулдыръяськон ӟеч пӧрмиз! Инмын пилемъёс котыръяськизы ке но, шундыез ватыны ӧз дӥсьтэ. Турлы буёло сяськаосын-турынэн возез юри ӧвӧл турналлям, лэся. Эшшо но сое чебермазы бесерман дэрем дӥсям кенакъёс но дыдыос.
 Шор сцена вылын асьсэды возьматӥзы пиналъёслэн но арлыдоослэн творческой коллективъёссы. Вератэк кельтод шат Жувамысь «Жин-жин», Глазовысь «Янчик», Вортчалась «Бесерман крезь», Юндаысь «Юнды-Шунды» ансамбльёсты. Бадӟым гажан мылкыд пыӵато ваньзы, кин быгатэм-сюлмаськем утьыны ас калыкезлэсь дӥськутсэ, сям-йылолъёссэ. Нош макем шумпотэ, луоз, туннэ сюлэмыз Валериан Федорович Сабрековлэн, со угось сюлмаськиз-тыршиз бесерман калыклэсь исторической нимзэ юнматон понна. Кутскем ужзэ быгатыса радъя ни бесерманъёслэн алиез азьветлӥсьсы Сергей Антуганов.
 
 Люкаськем калыкез ӟечкыласа вераськиз йӧскалык политикая министр Лариса Буранова. Яръёсты ушъяз, праздникъёсты тазьы быгатыса радъямзы понна. Ойдолэ, шуиз, Росси радын фестиваль ортчытомы на – пичи лыдъем финн-угор но самодийской калыкъёсты люкаломы.  Сцена вылэ потазы эшшо кыкез иж куноос. Писатель Вячеслав Ар-Серги тодэ уськытӥз, таиз ар Литературалы сӥзем улсын ортче шуыса. Бадӟым тау солы: кылбур лыдӟемез, бесерман кылбурчиез Михаил Федотовез буре ваемез, Вортча школалы книгаоссэ кузьмамез понна. Кун Кенешлэн депутатэз Павел Ӵушъялов дуно кузьымъёс сётъяз, компьютер техникалы сертификатъёс басьтӥзы бесерман общество но Вортча школа.
 Ми, редакциын ужасьёс, калыкен ӵош шулдыръяськемен валче, газетмылы гожтӥськон радъямы. Шумпотымон, газетмес тодо, куро шуыса. Кӧня бӧрсямы басьтӥмы вал, ваньмыз кие кошкиз. Гожтӥськисьёс но шедизы. Нош кӧня шуныт пумиськонъёс витё вылэм милемыз Кӧрбанын! «Иднакарлэн» бамъёсаз потэм геройёсынымы нош адӟиськимы, выль эшъёс шедьтӥмы.
 Шулдыръяськон возь вылын ужазы пӧртэм площадкаос. Шудӥзы-вожвылъяськизы пиналэз но, мӧйыез но. Нош макем таӵе дыре ӝук ческыт потэ! Ӟеч мылкыдын пӧзьтӥллям вортча кышноос.
 Гербер, Кӧрбан, Сабантуй – ваньмыз та калык праздникъёс герӟаськемын тулыс бусы ужъёсты йылпумъянэн, музъем ужасез данъянэн. Котькудӥз калык ас кылыныз вазиське Вылӥ кужымъёслы – музъеме понэм юлы зор курыса. Паймонэз ӧвӧл – таӵе нуналъёсы зортэк уг кельты.
 Лариса Гурьянова.
 Яр ёрос.
 Туспуктэмъёсыз авторлэн.
  
   Эшъяськонмы трос аръёслы мед луоз   Яр ёросысь Ворца гуртын Кӧрбан праздник дыръя, ми, «Иднакар» газетэз поттӥсьёс, куноос пӧлын газетмылы гожтӥськон нуимы. Чаклам ужмы пайдаё ортчиз: кин ке гожтӥськиз но, кин ке газетэнымы тодматскиз. Но тужгес дуно – адямиосын вераськонмы, соослэсь мылкыдзэс тодэммы. 
   Тани дорамы матэктэ мусо кышномурт – Граня Николаевна Матвеева вылэм. Улэ со Яр ёросысь Дусыково гуртын. Ныл фамилиез Корепанова, пе. Тодэме бере ик йырам чилектӥз: Глазов ёросысь Кочишево палъёсысь ӧвӧл меда? Зэм но, Кочишевоын, пе, вордски но будӥ, собере улон сюресэз сое Яр ёросэ вуттэм. Соин но, вылды, Граня Николаевна трос аръёс ӵоже «Иднакар» газетмес лыдӟе: отысь пӧртэм ёросъёсты шедьтыны луэ уго.
 Граня Николаевна – дышетӥсь луыса Бердышын но Юриын ужаллям. Газетмы сярысь ушъяса гинэ вера. Нош мар понна куаретысалды, шуисько. Мар понна куаретод – ваньмыз умой, шуэ. Тау, Тӥледлы, Граня Николаевна, шуныт кылъёсты но газетмес лыдӟемды понна.
 Огез кышномурт, жаляса верано, нимзэ юаса ӧй вутты, газетмес, пе, кылем арысен гинэ лыдӟыны кутски. Но паймымон мукетыз: ачиз со – бигер, вераське - ӟуч, нош лыдӟиське тани - удмурт кылын! «Азьланяз но одно ик гожтӥсько «Иднакарлы» - кылзэ сётӥз кышномурт.
 Та нуналэ гожтӥськисьёсмы пӧлы шедизы Юкаменск ёросысь Пышкет гуртысь Н. Б. Сунцова, Ярысь В. А. Шутова, Ф. Е. Югова, Н. В. Кутявина, Яр ёросысь Зянкино гуртысь Л. А. Аввакумова но мукетъёсыз. Кин ке нырысьсэ гожтӥське, кудӥз – арысь аре «Иднакарез» гинэ быръе. Озьы-а, тазьы-а, но ми оскиськом, газетэнымы эшъяськонды кема аръёслы кыстӥськоз шуыса.
 Та нуналъёсы азинтиське кыкетӥ ӝыны арлы гожтӥськон. Кин ӧз вуы на та пумысен почтае вуылыны яке «Иднакар» редакциямы пыраны, дыртэлэ. Инвожо толэзь быре ини.
 Елена Волкова.
 Яр ёрос.
 
 Юкаменскысь Валентина Ивановна Бронникова Кӧрбанэ лыктэм газетысьтымы ялон лыдӟыса. «Иднакарлы», шуэ, туэ нырысьсэ гожтӥськи. Газетмес лыдӟыны туж кельшем. 
 - Ӵем валантэм кылъёс шедё, - шуэ кышномурт, - соку мынӥсько библиотекае, словарьысь учкисько валэктонзэ.
 Одӥг пол санаторийын шутэтски. Пиосмурт шуэ, аресыдъя, пе, туж егит адскиськод, кисыриосыд но ӧвӧл. Малпасько, мар меда со кисыри, морщина вылэм.
 Милемлы но юан сётӥз, кызьы шуо удмуртъёс одуванчикез. Одӥгмы но шуак вераны ӧм тодэ, кылбичетэз кутоно луимы. Одуванчик удмурт сямен пуныжильы яке унябей шуыса нимаське вылэм.
 Нош Кожильысь Галина Марьина милям кемалась эшмы. Соин но Кӧрбанын пумиськимы. Кышномурт шумпотонэныз люкиськиз. Туэ, пе, йӧскалык культураез азинтэмез понна Данъян грамота сётӥзы. 
 - Кыӵе данъязы монэ, 38 ар ӵоже воспитатель луыса ужай, «ветеран» звание но ӧвӧл. Юндаысь Ангелина Петровна эше но ӟечкылаз, мон но, пе, тон понна юн шумпотӥсько.
 Альбина Бушмакина. 
 Юкаменск ёрос.
   Ужпумъёс сярысь - дэмен люкаськыса   11-тӥ инвожое, «Удмурт дунне» газетлы 100 ар тырмон улсын, Ижын ортчиз Финн-угор прессалэн VII-тӥез фестивалез. Форуме пыриськизы Удмуртиысь, Марий Элысь, Мордовиысь, Комиысь, Ханты- Мансиысь, Пермь улосысь йӧскалык газетъёсты поттӥсь редакторъёс, журналистъёс но фотокорреспондентъёс. Ужрадэ пыриськиз Эстониысь лыктэм куно но. 
   Ог 60 пала газетъёс Туннэ Россиын финн-угор кылъёсын 60 пала газетъёс но журналъёс пото. Географиез туж паськыт: Карелиысен Ямало-Ненецкой автономной округозь вӧлске. Мар сюлмаськытэ туннэ йӧскалык изданиосты? Ужпумъёс трос, соос сярысь огез бӧрсьы мукетыз вераськизы лыктэмъёс.
 Реклама чотын уд узырмы «Удмурт дунне» газетлэн редакторез Зинаида Рябинина ӝутӥз рекламаен ужан сярысь ужпумез.
 - Ваньмызлы тодмо, йӧскалык кылын газетъёс но журналъёс туннэ поттӥсько бюджетысь висъям коньдон чотын. «Удмурт дунне» 80 процентлы бюджетной луэ. Реклама чотын уксё поттыны йӧскалык газетъёслы туж шуг. Луонлыкъёс  шедё ке, соку но Роскомнадзорлэсь шӧдскыса улоно луэ. Асьме элькунамы удмурт кыл, ӟучез сямен ик, кун кылын лыдъямын ке но, реклама удмурт кылын газетэ пуктыны уг яра вылэм. Со одно ик, Роскомнадзорлэн верамезъя, ӟуч кылын луыны кулэ. Та ужпумез вылӥ кивалтӥсьёслы эскероно но сэрттоно-пертчоно, - сюлэмшугзэ усьтӥз Зинаида Кирилловна.
 Тае кылыса, кыл куриз Александр Абдулов, «Марий Эл» газетлэн редакторез.
 - Ми но та выллем ик югдуре шедимы. Но милемды Роскомнадзор кыл кутытӥз, йӧскалык газетамы ӟуч кылын реклама потэ шуыса. Кызьы озьы луэ?
 Югдур одӥг кадь Та ужпумъёс борды ватсасько на тиражъёслэн ичиёмемзы, ӧжыт уждун, почта дунлэн йылэмез. Соин газет поттӥсьёс огымысь кадь верало, йӧскалык изданиослы почта тыронъёсты пытсан понна кун ласянь субсидиос висъяськыны кулэ шуыса. Уго югдур одӥг кадь Удмуртиын но, Комиын но, Мордовиын но….
 Луонлык вань ке - дунтэк Ханты-Мансийской автономной округысь кык газетъёслэн огазеям редакцизылэн кивалтӥсез Раиса Решетникова ивортэ, соослэн газетъёссы улӥсьёслы дунтэк сётъясько. Со ласянь газетчиослы юртто мувӧй поттӥсь предприятиос.
 Эстониен уд ӵошатскы Асьмемын ӵошатыса, йӧскалык газетъёс ласянь чылкак мукет суред - Эстониын.
 - Милям ӧвӧл кун газетъёсмы, ваньзэ потто узыр адямиос, - шуэ Яак Прозес, Эстониысь писатель но  журналист. - Соин ик ӧжыт тиражъем изданиос ӧвӧл. Вань сыӵеосыз, кудъёсызлэн тиражъёссы 63 сюрс, 55 сюрс но луэ. Соос рекламаос вылын уло.
 Тӥ вераськоды, вордскем кылын газетъёсты лыдӟисьёслэн лыдзы ӧжытоме шуыса. Таиз ласянь но Эстониын ужпум ӧвӧл. Туннэ понна эстон кылын 276 газет потэ. Котькуд семьяын трос газет басьто. Эстонец – со эстонец ӧвӧл, эстон кылын газет уг лыдӟы ке. Газет лыдӟон – калык сям кадь, выжыысь выжые кошке. Нырысетӥез эстон газет потӥз 1766-тӥ арын. Сое лыдӟиз прадедэ, дедэ, атае, нош мон уг лыдӟы–а мар-а? Кызьы со озьы луоз? Милям нокинлэн но йыраз уз лыкты газет вылын коньдонзэс шыръяны. Ӵукна ми нырысь ик мар кариськом – со кофе юон сямен газет лыдӟиськом. Сотэк уг кутскы нунал но. Соин ик мон туж паймемын.
 Иже вуэм берам, паймытӥз монэ мукетыз но. Газет вузан ларёкысь «Удмурт дунне» газетэз юай. Вуз карись шуэ, сыӵе газетмы, пе, милям ӧвӧл. Кызьы ӧвӧл, шуисько, со тӥляд национальной газетты ук. «Уг юало, соин ик ӧвӧл», - нош вазе пумитам кышномурт. Кызьы уг юало, шуисько, тани мон юасько ук. А тӥляд ӧвӧл?        
 СФУЖ Журналистъёсын пумиськонэз нуиз Николай Ишуткин – «Содружество финно-угорских журналистов» огазеяськонлэн кивалтӥсез.
 Ӵапак та огазеяськон вылэ бадӟым оскон: финн-угор журналистъёслэсь умой ужъёссэс вӧлмытон бордын, газетъёслэн но журналъёслэн ог-огенызы юн кусыпъёс тупатонын но шуг-секытъёсты дэмен палэнтонын.
 Вормисьёс радын Форумын азьласянь ялэм конкурслы йылпумъянъёс шараямын вал. Отчы пыриськизы «Иднакар» газетысьтымы куинез журналистъёс но – Лариса Гурьянова, Альбина Бушмакина но Галина Богданова. Шумпотыса ивортӥськомы, соослэн статьяоссылы луыса, газетмы 2-тӥ интые потӥз.
 Елена Пономарева. 
   Кам батырлэн музъем вылаз   20-тӥ инвожое Кез ёросысь Юски гуртлэн музъем вылаз шулдыръяськиз элькун Гербер. Та вашкала дыръёсысь вуэм удмурт калык йылол сӥземын гырон-кизён ужъёсты йылпумъянлы, усто тыршисьёсты данъянлы. 
   Кез ёросын элькун праздник нырысьсэ радъяське. Но кезъёс сюлмысь тыршиллям: сомында калыкез люканы, шулдыртыны, сюдыны-сектаны, паймытыны быгатӥзы.
 Бадӟым праздникез ортчытон понна, «Труженик» хозяйстволы ог 30 гектар люцернаен бусызэ турнано луиз. Эштослэн тӧроезлэн Василий Порсевлэн верамезъя, таӵе бадӟым шулдыръяськон понна номыр но жаль ӧвӧл.
 Герберын 20 азбаръёс усьтэмын вал. Татын ортчизы ӵошатсконъёс но шудонъёс…
 Вашкала мадёсъя, Кам батыр кужмо писпуэз выжыеныз валче ишкалтэм бере, Кез котырын Кам шур пӧзьыны ӧдъям. Соин ик ӵошатсконъёс но кужмо батырен герӟаськемын вал. Мылкыд карисьёсты кор, вуэн флягаос нуллытӥзы, бадӟым питранъёс бекыръяллятӥзы.
 «Выль кенъёс» азбарын егит нылъёсты учкизы. Асьсэ выжызылэн бызён дэремъёсынызы лыктэм дыдыос быгатонлыкъёссэс возьматӥзы. Оскем потэ, таӵе чебер но визьмо нылъёслы синмаськисьёс но шедизы шуыса.
 «Шулдыр шулан гур» азбарын узьыгумылэсь шулан лэсьтыны дышетӥзы, шуланы быгатэмзэс эскеризы.
 «Ошмес гур» азбарын шаерысьтымы но мукет улосвылъёсысь коллективъёс калыкез шулдыртӥзы. Макем усто но яркыт пӧрмиз! Уго празднике удмуртъёс сяна, бесерманъёс, бигеръёс, поръёс, башкиръёс пыриськизы. Ханты-Мансиысь гинэ но куноос вуиллям.
 Нунал-лумбыт чузъяськизы крезьгуръёс, арган куараос. Жадьытэк тыршизы пӧрасьёс, вуз карисьёс.
 Нош сцена вылын, крезь шудэм улсын, улӟизы удмуртъёслэн инмаръёссы. Инбам улын сайказ Шунды-мумы, гудыръям-чилекъям улсын потӥз Гудыримумы. Шуныт зор бере инбамын ӝужаз Вуюись.
 Лыктэм куноосты «Милям Кезмы» выль кырӟанэн шулдыртӥзы. Кылъёссэ но гурзэ гожтӥзы ёрос культурая юртын ужась кузпалъёс Екатерина но Николай Ардашевъёс. «Паймымон шуо малы меда Кезэз» - чузъясько кырӟанысь чуръёс. Гербере вуылыса, татын сюлмысь шулдыръяськыса, озьы шуэмзы туж валамон луэ кадь.
 Тау тыныд, Кез ёрос! Нош вуоноез элькун Гербер ӧтчалоз куноосты Сюмсие. 
 Елена Пономарева. 
 Кез ёрос.
 Туспуктэмъёсыз  Л. Гурьяновалэн.
   Умоез кыле сюлэме   Дано юбилеен валче ЗАГС-лэн Глазов ёросысь ёзэтэзлэн азьвыл но али кивалтӥсьёсыз Майя Семакина но Ольга Третьякова тунсыко пумиськонъёс ортчытъяло. 
   Тани нош люкаським огазе… Таяз радэ Слудкаысь гурт администрацие Люм, Богатырка но Дондыкар сельсоветъёслэсь секретарьёссэс люкаллязы. Азьвыл уго ӵапак соос – исполкомысь секретарьёс - вордскем пиналъёсты но кузпалъяськисьёсты гожъяллязы, кулэм сярысь актъёс сётъяллязы…
  
 Тужгес секытэз вал выт октон Дондыкар сельсоветын кема аръёс ӵоже секретарь луыса ужаз Глафира Васильевна Адаева.
 - 38 ар тямыс толэзь но 15 нунал, - пальпотыса шонертэ кышномурт.
 Ачиз улӥз Портяновоын, нуналлы быдэ отчы-татчы пыдын ветлылӥз. Со гинэ ке шат?! Соку сельсоветэ пыре вал 11 гурт. Кӧня пол со гуртъёсты «котыръяно» луылӥз кышномуртлы, вытъёсты (налог) октыса, «похозяйственной книгае» юртъёссэс-пудооссэс гожъяса…
 - Калыклэн налог тырыны коньдонэз ӧй вал, соин ик туж йыркуръяськыса пумиталлязы. «Мар понна октӥськоды?», «Кытчы коньдонэз кариськоды?» - шуо вал. Юн вӧсь вал сое кылыны, сюлэм ик пазьгиськыны дась, но чидалляськиз, кытчы пырод! – итӥсько вераськонэ Люмысь но Верх-Богатыркаысь сельсоветъёсын ужам кышномуртъёс Алевтина Геннадьевна Щепина но Людмила Вячеславовна Максимова. 
 - Нош каль похозяйственной книгаос вань на-а? – тунсыкъяське Глафира Васильевна. 
 - Вань, вань, озьы ик. Но туала вакытэ телефон вань ук! Жингыртӥськод но ветлонэз но уг луы ни, - валэктэ Людмила Вячеславовна. 
 - Компьютер но ужез капчиятӥз. Азьвыл быръёнъёс дыръя списокъёс лэсьтӥськод, сураськид – выльысь переписать кароно. Ой, кӧня со гожъяськонэн курадӟылӥськиз, – чапкиське Глафира Васильевна.
  
 Воргоронъёс та ужын ӧжыт Майя Валентиновна Семакина, Глазов ёросысь ЗАГС ёзэтлэн азьвыл кивалтӥсез, тодаз вае:
 - Сельсоветъёсын секретарь луыса тросгес кышномуртъёс ужазы. Кык гинэ воргоронъёс вал - Люмысь Александр Геннадьевич Ельцов но Пониноысь Пётр Борисович Максимов. Но сельсоветъёсысь председательёс пӧлысь Василий Егорович Богданов гинэ вань актъёсты ачиз гожъяса вайылӥз. Соин но туннэ сое ӧтёно кариським, - вера Майя Валентиновна.
  
 Кутсконэз – вунэтонтэм «Уж ачиз дышетэ», - шуэм визьмо удмурт калык. Со зэм но озьы: ужаса-ужаса, кыл но, киос но воляло, визь но лэчытгес луэ, кышкан но быре. Кутскыку нош ваньмыз секытгес но, кышкытгес но потэ.
 Василий Егорович пальпотыса тодаз вае вуоно кузпалъёсты нырысетӥзэ гожтэмзэ:
 - Баталовъёслэн сюанзы со вал. Уд но оске: кышкаменым оло тодымтэеным-а - уг ни валаськы – жених интые невестаезлы мон зундэссэ чиньыяз понӥ!
 Ужаз нырысетӥ вамышъёссэ уг вунэты Глафира Васильевна но.
 - 60-тӥ аръёсы вал со. Ужаны мыныкум, воргорон дугдытӥз но шуэ, вордскем пиме, пе, Алик шуыса гожты-ка. Сельсоветэ вуи но, «Вордскем сярысь свидетельствое» озьы ик - Алик - гожтӥ. Собере со воргорон валэктӥз, Алексеез, пе, Алик шуиськом. Городэ мыныса, актын нимзэ тупатӥмы на, нош свидетельствояз озьы ик кылиз, вылды,- мачке кышномурт. 
 Солэн верамезъя, ӵапак 60-тӥ аръёсы туж трос вордскемъёс вал – огаз арын 69 нылпиез гожтэмзэ тодаз вае.
 - Та выллем учыръёс соку трос вал. «Дак ми асьмеос ӧм ветлэ, почтаез гожтыны курим но…» - шуо. Соин ик свидетельствоосын трос янгышъёс луылӥзы, - вера Майя Валентиновна.
  
 Вордскиз «мунчоын»   Вордскем интыен – сыӵе графаез вань свидетельствоын но паспортын - трос серем учыръёс герӟаськемын.
 Александр Геннадьевич Ельцов тодаз вае:
 - Огез нылашлэн свидетельствояз «скотобаза» шуыса гожтэмын вал – мон ас синъёсылы ик ӧй оскы. Улытозяз, дыр, солэсь возьдаськыса улэ ни, куанер!
 - Соку сыӵе ведь куронэз вал, кытын вордскиз – отын ик гожты, - валэктэ Майя Валентиновна Семакина.- Соин ик со аръёсы ӵемысь адӟыны луэ вал «В бане», «В будке» но трос мукет. Собере со куронэз воштӥзы. Гожъяны косӥзы мумизлэн пропискаезъя. Берло нош воштылӥськиз закон – роддомъя гожтыны курылӥзы.
 - Выль законъя нылпилэн мумиз бырйыны кулэ: яке аслаз пропискаезъя нылпизэ гожтоно, яке роддомъя, - валэктэ Ольга Валериевна Третьякова, Глазов ёросысь ЗАГС ёзэтлэн кивалтӥсез.
  
 Сюан    Нош сюан сярысь кӧня тодэ ваёнъёс!
 Глафира Васильевна мачке:
 - 1975-тӥ арын толалтэ Татьяна но Валентин Максимчикъёслэн сюанзы вал. Гожтӥськыны соос Дондыкаре Чажайысь лыктыны кулэ, нош куазь дотово пельске. Учкисько ни: валэн вуо, сюанчиостэк – ньыль кузя. Кынмиллям ни ваньзы. Дондыкарозь Портяново шеде ук, мон отын улылӥ. Соосты жаляса, выль коркаям шунскыны пыртылӥ, собере гинэ гожтӥськыны мынӥмы ни. Каль соос Ярын уло. Адскиськомы ке, шумпото пумиськеммылы, ӟыгыръяло. Ноку но ум вунэтэ, шуо.    
 Сюанъёс гуртъёсын толэзяз огпол сяна ӧз луылэ, куддыр солэсь но ӧжытгес. Кык бӧрсьысь ортчем сюанъёсты тодаз вае Александр Геннадьевич Ельцов:
 - Кылемаз сюанэ гожтӥськизы Алексей но Ольга. Вуонояз лыктӥзы Алексей но Елена. Регистрация дыръя мон таоссэ но ялам «Алексей и Ольга» шуисько. Олокӧня пол озьы. Собере невестаез шуиз ини: «Дак я не Ольга, Елена я!», -  80-тӥ аръёсы луэм учыр али тумошо потэ ни воргоронлы, соку нош туж возьыт вал. 
 Вераны кулэ, пальпотон учыръёс сельсоветъёсын ӧжыт ӧз луылэ. Но кузпалъёс гожтӥськыку, регистрировать карись мурт котькуд полаз сюлэмез вырӟытӥсь кылъёс утчалляз. Тросэз егитъёс, мумы-бубыос, со кылъёсты кылыса, лушкем синвуоссэс ӵушылӥзы. «Вы сегодня в последний раз расписываетесь своей фамилией», - та кылъёсты кылыса ик кышномуртлэн пушкыз тыре.
  
 Тодэ ваёнъёс, тодэ ваёнъёс… Адями озьы кылдытэмын, лэся: сюлэмаз кылё умой тодэ ваёнъёс гинэ, уродъёссэ со вунэтыны тырше. Тани таиз пумиськонын но кӧня умой но тумошо тодэ ваёнъёс чузъяськизы.
 Та адямиослы вань мар сярысь мачкыны но вераны. Соос огазеяллязы яратӥсь сюлэмъёсты, бадӟым дуннее вамышъяны нылпилы ним сётылӥзы... Соослэн киоссы пыр ортчимы ваньмы ми, 1998-тӥ арозь вордскемъёс но улэмъёс. Нош 1998-тӥ ар бере сельсоветъёс ЗАГС-ёзэтлэсь ужзэ ӧз быдэсъяллялэ ни.
 Дано юбилеен валче вазиськиськомы тӥледлы, гажано лыдӟисьёсмы! ЗАГС ёзэтъёсын герӟаськем учыръёсты вань ке, гожтэ яке жингыртэ редакциямы.  
 Елена Пономарева.
 Глазов ёрос.
 Туспуктэмъёс В. Е. Богдановлэн, Г. В. Адаевалэн архивъёсысьтызы.
   Гур дорысь – ӝӧк доры   10-тӥ инвожое Ярын бесерман калыклэн Кӧрбан элькун праздникез ортчиз. Яр тымет дурысь ӵыдонтэм чебер возь вылэ люкаськизы пӧртэм ёросъёсысь бесерманъёс, ӧтем куноос. 
   Тросэз нырысьсэ лыктэмъёс паймизы – нош кытын тымет? Тодмо луиз, кӧня ке ар талэсь азьло сое лэзиллям шуыса. Но тыметэз выльдон пумысен программа вань ни, сӧ вӧзын каргуртын (посёлок) улӥсьёс понна выль шутэтскон инты луоз. Али пуктэмын ни корка, возь вылэ но корка пушкы интыямын гуръёс. Лэсьтэм соосты Ниж. Уканысь усточи Олег Геннадьевич Данилов кылем арын. Пукыны, шутэтскыны, зорлэсь, пӧсь шундылэсь ватскыны интыос но чакламын.
 Ӵапак та нуналъёсы куазь шумпоттӥз шундыеныз, шунытэныз. Шулдыръяськонэ туж трос калык лыктӥз. Кин пыдын, кин машинаен, кин велосипедэн ширтэм. Глазовысь кык воргоронъёс великен лыктӥллям. Асьме шаерамы улӥсь аспӧртэмлыко калыклэн йылолъёсыныз-сямъёсыныз тодматскыны тунсыко потэ, шуо.
 
 Куноосты пумитаны яръёс вазь ӵукна ик дасяськыны кутскизы. Гуръёсысь ӵын потэ, зӧк гурын пу ӝуа. Лулчеберетъя но туризмъя ёрос центрысь нылкышноос Татьяна Мокрушина но Елена Кырова табань пыжо. Туж сюлмасько, окмоз меда ваньмызлы. Пӧсь гурысь поттэм табанез котькудӥзлэн но шӧмъямез потоз.
 Дас куать кышноос тямыс пуртыын ӝук пӧзьто. Нош нюлэс дурын вырйылын нимысьтыз ӝук дасяло. Таизлы ворцаос горд ош вандӥллям. Вашкала дырысен бесерманъёс гырон быдтон бере огазе люкаськылӥзы, возь вылэ потыса, ӝук пӧзьтылӥзы, ӟеч урожай курыса, инмаръёслы вӧсяськылӥзы.
 Таяз Кӧрбанын но ваньзэ радызъя лэсьтӥзы, калыкез вӧсям ӝукен утялтӥзы.
 Праздниклэн инъетэз туэ луизы гур но ӝӧк - «Гур дорысь - ӝӧк доры». Бесерманъёс тыллэн чылкытатӥсь но утись кужымезлы оско. Ӝӧк сьӧрын вашкалаосынызы, инмаръёсын, лулъёсын «верасько», соослы сиён пукто. Ужрадлэн валтӥсь режиссёрез Дмитрий Корепанов шуэ, бесерманъёс йылолъёссэс-сямъёссэс туж утё шуыса.
 - Кӧрбан радызъя ортчыны кулэ, мар ке ӧз пӧрмы ке, куазь урод луоз, урожай уз удалты.
 
 Люкаськемъёсты праздникен ӟечкыласез трос вал. Соос пӧлын Удмурт Элькунысь Кун Кенешлэн Тӧроез Владимир Невоструев, Бесерман калыклэсь огазеяськонзэс кылдытӥсь Валериан Сабреков, Удмурт Элькунысь Йӧскалык политикая министрлэн воштӥсез Людмила Соковикова.
 Бадӟым ужрадэн калыкез ӟечкылаз Яр ёрослэн кивалтӥсез Тамара Уткина.
 Бесерман культураез, йылолъёссэс-сямъёссэс утемзы понна бадӟым тау шуиз  азьветлӥсьёслы, нимысьтыз - Валериан Сабрековлы.
 - Чырткемесь бускельёс, гажано лыктэмъёс, дуно куноос! Ваньдэс ӟечкыласько праздникен! – вазиськиз калыклы Владимир Невоструев. –Тау Яр ёрослы шуныт пумитамез понна. Та дырозь куазь урод ке вал, Кӧрбан бере шунытэз но, зорез но тырмыт луоз. Кырӟалэ, шулдыръяське, вӧсяське. Шудбур, тазалык но ваньзэ умойзэ!
 
 Удмуртиысь бесерман калыклэн огазеяськонзылэн кивалтӥсез Сергей Антуганов шуиз:
 - Асьмеос ичи кылемын ни. Ог-огенымы тупаса, ог-огмылы юрттыса мед уломы. Мар киземын, ваньмыз мед удалтоз. Бакчаяды но, гидады но ваньмыз мед будоз. Бадӟым тау муниципал кылдытэтъёслэн кивалтӥсьёссылы юрттэмзы понна.
 Куноос пӧлын вал Удмуртиысь калык писатель Вячеслав Ар-Серги:
 - Тау Яр ёросын улӥсьёслы праздник радъямзы понна. Туж умой инты бырйиллямды. Али гинэ мон бертӥ Болдиноысь, Александр Пушкинлы сӥзем ужрадысь. Малпасько, кыӵе яркыт бриллиантэн ворекъясал отын Михаил Федотов. Со кадь кылбурчиос туннэ ӧвӧл ни. Мынам матысь эше усьтӥз калыклы бесерманъёслэсь паймымон дуннезэс.
 Ворцаын вордскем кылбурчилэн Михаил Федотовлэн творчествоезлы праздникын нимысьтыз саклык висъямын вал.
 Кӧрбанэ лыктэмъёс понна чеберлыко киужъёсын адӟытонъёс, пӧртэм площадкаос ужазы. Мылкыд карисьёс бесерман сиёнъёсты пӧраны дышетскизы. Люкаськемъёс сюлмысьтызы кырӟазы-эктӥзы, кӧттырмоназы ог-огенызы вераськизы.
 Альбина Бушмакина.
 Яр ёрос.
 Туспуктэмъёсыз В. Серёгинлэн.
   Газеттэк мӧзмыт   - «Иднакар» газеттэс мыным но лыдӟыны сётъя, тазэ статьяез одно учкы шуыса киям мыче, - мачке Ангелина Михайловналэн бускелез. - Малы ке одӥг ар ӧй басьтылы, но газеттэк мӧзмыт, тужгес но огнам кылем берам, - вера лыдӟисьмы, - сюлэмме бугырто ожлы, Вормонлы сӥзем материалъёс, яратӥсько война вакытэ будэм нылпиос сярысь лыдӟыны. 
   Ангелина Михайловна Шкляева вань улонзэ «Кожиль» совхозын тыршиз. 26 ар фермаын ужаз. Трос грамотаосыз, Дано книгае но нимыз пыртэмын. Кытчы ке палэнэ кошкылымтэ. Вордскемын но артысь гуртын – Верх Убытьын. Отын ик пичи классъёсын дышетскемын. Школаысен ик удмурт кыл сюлэмаз лякиськем. Соин ик, шуэ, ваньмон дыръя ас кылын лыдӟиськем потэ.  Туж яратэ сяськаосты будэтыны. Укно вылзэ синэз мальдытӥсь буёлъёс чеберъяло.
 Гужем бен эли-кебигес луэ – бакчаын пырске. Уриськонэз туэ, шуэ, лачак. Пудоен уг ни турскы. Но  ӵемысь нуныкаосыз дораз кунояны вуыло, вылаз ик кык полэс прабабушка ни.
 Галина Сунцова.
 Глазов ёрос.
 Туспуктэмез авторлэн.
   Лыдӟиськонлы дыр шеде   Качкашуре машинамы ӝог гинэ вуттэ. Гуртэ пырем бере ик, паллянэ кожыса, урам усьтӥське. Ӵапак татын уло милям лыдӟисьёсмы – Волковъёслэн семьязы. Кыкназы ик кузпалъёс – Ольга Васильевна но Николай Васильевич (туспуктэм вылын) – ужало фермаын. Ас хозяйствоязы но трос пудо возё на. Сое ини азбар азе вуыса ик шӧдыны луэ: мотоблоклы лэсьтэм кык тележкаос но мажес, ваньмыз соос  кузё киын лэсьтэмын. 
   - Гидын ужаса, хозяйствояды кызьы пудо вордыны вуиськоды на? – юаськомы кузпалъёслэсь.
 - Пудо вордыны гинэ ум, тани - газет но лыдӟыны вуиськомы на! – газетмес кияз сэзъяса, пальпотэ воргорон. 
 Воргоронъёс лыдӟиськыны уггес ярато, нош татын – мукет суред. Ӵапак Николай Васильевич куремъя ик, ӝыны ар талэсь азьвыл газетмес Волковъёслы выписать каримы вал. Но лыдӟонлэсь палэнэ уг кыльы Ольга Васильевна но.
 - Кудмы ваньмиськом, со ик нырысь газетэз кутэ. Мыным юн яра пичи гуртъёс сярысь гожтэмды: ачим мон Шудзяысь, соин ик со палъёс мыным дуноесь. Мыным потэ, отын калык ог-огзылы юрттӥсь, ог-огзэ валась, лякыт. Пичи но егит дыръёсме тодам ваисько ке, турын но ӵош калтылӥм, мукет ужез но ӵош лэсьтылӥм. Отын нокинэ ӧвӧл ини, соин ик кемалась ӧй ветлы. Но мыным каль но отын сыӵе ик кадь потэ на. Татын сыӵе ӧвӧл, - 30 аръёс ортчыса но, вордскем палъёсызлэсь мӧзмемзэ уг ваты кышномурт.
 Огзэ но кельтытэк, кыкназы ик кузпалъёс «Полицилэсь ивортэмзэ» лыдӟо. Трос мукетыз но ярамонэз-лыдӟымонэз шеде. Сотэк веть ӧм гожтӥськысалмы, шуо.
 Волковъёс туэ ноябрь толэзе кузпалъяськемзы дырысен 30 ар тырмемзэс пусъёзы ини. Но гожтӥськиллям соос нырысетӥез пизы вордскем бере гинэ. Кык пи вордӥзы-будэтӥзы, табере 4 ини внукъёссы но.   
 Елена Пономарева. 
 Глазов ёрос.
 Туспуктэмез авторлэн.
   Сьӧд картузэн, сюрсо тельняшкаен…   30-тӥ пӧсьтолэзе Россиын пусъё Военно-морской флотлэсь нуналзэ. Солы сӥзьыса, Санкт-Петербургын но Кронштадтын ортчоз бадӟым парад. Зарезе потозы 40 пала боевой корабльёс но подводной лодкаос. Инмытӥ лобозы морской авиацилэн 40 пумо самолетъёсыз но вертолётъёсыз. 
   Парадъёс озьы ик ортчозы Россиысь вань флотъёсын но базаосын.
 Та нуналэз пусйытэк уг кельто асьме дорын но. Зарезьмы ӧвӧл ке но, Удмуртиысь тросэз воргоронъёс службазэс морфлотын ортчизы.
 Глазов ёросысь Пусошур гуртысь Бабинцевъёслэн семьязы понна та праздник тужгес яратоноез но матынэз пӧлысь одӥгез луэ. Уго морфлотын куинь ар служить кариз семьялэн кузёез Сергей Бабинцев, собере отчы шедиз Андрей пиез но. Таиз, службазэ ортчыса, контракт амалэн кылёно кариськиз на. Озьы, нырысь «Адмирал Левченко» корабль вылын, али нош «Вице-адмирал Кулаков» корабль вылын 10 ар ужа ни. Бадӟым парадэ но пыриськоз.
 Арлы быдэ Военно-морской флотлэсь нуналзэ пусйыны Пусошурысь но Отогуртысь ог дасо воргоронъёс-морфлотъёс люкаськыло. Кышнооссы но палэнэ уг кылё: жӧквыл дасяло, воргоронъёслэсь тодэ ваёнъёссэс кылзо, кырӟало. Соос понна но та нунал праздник луиз ини.
 Пусйытэк уз кельтэ сое мукет ёросъёсын но, Глазовын но, Ижын но. Та нуналэ ураме тросэн потозы сьӧд картузэн, сюрсо тельняшкаен кужмо воргоронъёс. Кырӟанъёс, тодэ ваёнъёс чузъяськозы. Нош кин морфлотын служить ӧз кары – телевизор пыр парадэз учкозы, Россилэн кужымезлы паймозы но шумпотозы.
 Праздникен, морфлотъёс! 
 Елена Пономарева. 
 Туспуктэм Сергей Бабинцевлэн архивысьтыз.
   Тула куронъёслы тупамон карыны тыршиськом   Палэнысен потэ, та дыре школаосын чус, дышетон ужъюртъёс шутэтско шуыса. Нош зэмзэ - ӵапак кысык вакытсы. Школаосты дасяло выль дышетскон арлы. Кызьы та ужзы радъяське, вераськиськомы Яр ёрос администрацилэн дышетонъя ёзэтэзлэн кивалтӥсеныз Елена Михайловна Кротоваен. 
   
 - Дышетон ужъюртъёсты выль дышетскон арлы дасянъя юн бадӟым уж лэсьтоно-быдэстоно луэ. Со понна оглом ёросъя кулэ 4 миллион манет уксё, но суменак но быдэсак со уг вуы. Озьы гужембыт но ужпумъёс кыстӥсько, сюлмаськонъёс уг бырыло.
 Нырысь ик, Роспотребнадзоръя, пожарнадзоръя ёзэтъёслэсь куронъёссэс быдэстоно: туалетъёс шунытэсь медло, нош та уж ваньмаз школаосын лэсьтымтэ на, собере одно ик ужаны кулэ АПС – автоматической пожарной сигнализация, соос вань, но троссэ вошъяно ни. Канализациен, ву сётон гумыосын трос ужпумъёс кылдо – ваньзэ выльдоно-тупатъяно. 
 Пыр воштоно луэ компьютер техникаез, быгатэммыя ужаськом таиз бордын но. Куронъёсъя, ваньмаз школаосын видеонаблюдение тупатоно, нош милям школа-интернатын гинэ: 22 дышетон ужъюртъёслы – чылкак одӥгаз. Туэ элькунысь вуиз 140 сюрс манет – эшшо кыказ быгатомы радъяны, со луоз Ярысь школаосын.
 Косметической ремонтлы шуыса, нимаз уксё уг висъяськы, школаос асьсэос, кызьы быгато, бергало ни. Вылӥ кивалтӥсьёс ӵекто: благотворительной фондъёсы, пе, вазиське. Кытын асьмелэн соос?
 - Ку кутске школаослэсь дась луэмзэс эскерон?
 - Та ужрадъёс чакламын 22 июльысен. Но вань шугъяськытӥсь ужъюртъёс, таосызлы мукет дыр пуктэмын – 10-тӥ август. Туннэлы куинь сыӵе школамы: Бачумовоын шуныт туалет лэсьтон ӝега уксё ӧвӧлэн, посёлокысь 1-тӥ номеро школалэсь липетсэ кылем аре тупатъязы, но ужъёс йылаз-пумаз вуттымтэ. Секыт югдур 2-тӥ номеро нылпи садын: со ужа 1971-тӥ арысен, ярантэм вужмемын ни ву сётон гумыос. Таизлы ёрос бюджетысь 90 сюрс манет висъямын, но ужъёс кутскымтэ эшшо.
 Выль дышетскон арлы дасяськон секыт йӧтэ. Азьвыл аръёсы удысын модернизация улсын уксё висъяськиз но та уж капчиенгес ортчылӥз. Нош модернизацилэн валтӥсь ужпумез воштӥськиз, табере уксё мынэ выль нылпи садъёс пуктонлы.
 - Берло дыре нимысьтыз саклык висъяны кутскизы гуртъёсысь спортъя залъёсты тупатъянлы. Тӥляд мар ке воштӥськонъёс вань-а та ласянь?
 - Вань. Кыкетӥ арзэ кунамы ужа «Реконстукция и переоснащение спортивных залов сельских школ» проект, со «Огъя Россия» партилэн кичӧлтэмезъя ялэм уж. Проект улсын вуэм уксёлы кылем аре ньыль спортъя залъёсты выльдӥмы, синмаськымон каримы: Пудемысь, Дизьминоысь, Ярысь кыказ ик школаосын.  Туэ но витиськомы, 1 миллионлэсь ятыр луоз, но та дыре ваньмыз вуымтэ на. Собере сыӵе курон пуктэмын – ваньзэ уксёез одӥг школае гинэ кутоно. Со луоз Ярысь 2-тӥ номеро школа, чакласькомы залысь полъёссэ вошъяны, душевой кабинкаос лэсьтыны, спортъя тӥрлык басьтыны. Татын уга тросэз ёрос ӵошатсконъёс но мукет спортъя ужрадъёс ортчыло.
 - Выль дышетсконниослэн усьтӥськеменызы валче, сюлэмез вӧсь карыса кельто уноезлэн пытсаськемзы. Ёросады кыӵе югдур?
 - Соиз но, таиз но вань. 2013-тӥ аре нылпиосты бурд улазы кутӥзы картинкаысь кадь чебересь Юдчиноысь покчиёзо школа-нылпи сад но Дизьминоысь нылпи сад. Туэ выль нылпи сад лэсьтӥське Ярын, сое усьтон чакламын ноябрь толэзьлы.
 Жаляса верано, вань секыт, вӧсь карись учыръёс но. Кылем аре пытсано луимы Тумысь школаез, табере нылпиос дышетско Пудемын. Малпасько, сокем трос соос ӧз ыштэ, уго коллетив отын юн, школа ӟеч ужа. Туэ эшшо кыкез школа сыӵе адӟонэ вуэмын. Гуртъёсын тыро-пыдо уж ӧвӧлэн, егитъёс кошко, нылпиос пумен ӧжыт кылё, школаосты ужатон туж дуно усе. Нош гурт калык соосты пытсан шоры йыркуро учке. Но мар карод? Ми таӵе югдуре ӧм вуттэ ук.
 Никольскысь школаын 12 пинал кылемын, со пумысен Ижын комиссия люкаськылӥз ни – пытсаны кенешемын. Пиналъёсты нуллозы Уканае. Сыӵе ик югдур Озёркаын. Берпум кылзэ вералоз комиссия август толэзе.
 - Маиз шумпоттӥсез, ӟечезлы оскон сётӥсез вань удысады?
 - Шумпотон кузьмало нылпиос. Соослэн визь-нод люканлы бадӟым мылкыдзы, мур тодон-валанъёссы, спортъя вормонъёссы. Ӟечесь йылпумъянъёс нош возьматӥзы ЕГЭ-я. Туэ ӧжытгес выпускникъёсмы-медалистъёсмы, но куинь вань. Одӥгез пӧлысьтызы – Ярысь 2-тӥ номеро школаысь Марина Данилова ӧтемын вал Ижын ортчем сӥё-дано ужрадэ, кудаз данъязы валтӥсь экзаменъёсын 90-лэсь ятыр балл люкамъёсты.
 - Удыстэс азинтонын кыӵе чебер малпанэн улӥськоды, Елена Михайловна?
 -  Мон татын будӥ, туж яратӥсько вордскем палъёсме. Соин ик сюлмам сыӵе малпанэн улӥсько – ёросмы мед азинскоз, мед со пушъёз. Соку дышетон но мукет удысъёс кулэезъя радъяськозы.
 - Одно ик озьы мед луоз!  
 Лариса Гурьянова.
 Яр ёрос.
 Туспуктэмъёсыз авторлэн. 
   Сюлэмазы мед пыроз, син азязы мед кылёз   Кык нунал ӵоже, 21-22-тӥ инвожое, Глазов ёросысь Качкашур гурт вӧзысь одӥгаз шулдыр интыын тунсыко ужрад – Тупаса улонлы сӥзем нылпи слёт ортчиз. Пумиськонэ пыриськизы Глазов, Балезино, Игра ёросъёсысь нылпи движенилэн азьмынӥсьёсыз. Огъя валысь, ог 100 адями люкаськиз. 
   Та ужрад арысь аре радъяське. Сӥземын со Буре ваён но кайгырон нуналлы. Кылем арын со ортчиз Дондыкар гурт вӧзын, миым отчы пыриськизы Глазов ёросысь гинэ быдэ вуымтэос.
 Соку сямен ик, туэ но нылпиос палаткаосын кӧлӥзы. Нош 22-тӥ июне вазь ӵукна, ньыль часэ, Быдӟым Отечественной войнаын быремъёсты буре вайыса, памятник дорын сюсьтылъёс ӝуатӥзы. Нылпи слётэз ортчытонлэн одӥгез мугез со ик луэ но – патриотической воспитание, нокин но ноку но медаз вунэты та кайгырон лыдпусэз, котьку тодын возёно, кыӵе дунын сётӥськиз Быдӟым Вормон. Вераны кулэ, Буре ваён акция, Глазовын но Качкашурын сяна, ортчиз мукетъёсаз но гуртъёсын.
 Нош 21-тӥ инвожое пӧртэм ёросъёсысь вуэм егитъёс ог-огенызы тодматскизы, трос шулдыръяськизы, куспазы вожвылъяськизы. Ужрадэз радъясьёс – Глазов ёросысь егитъёслэн «Диалог» огазеяськонзы, Культурая ёзэт бадӟым программа малпам. Нылпиос бивакъёс – озьы нимало палаткаосты – инъяны-пуктыны, сиён-юон пӧраны кулэ вал, асьсэды но быгатонлыкъёссэс возьматоно луиз «Вперед к победе» шудонын, кырӟанъя но стройын ветлонъя конкурсын. Дасяллям «Мы помним» адӟытон – со озьы ик Быдӟым Вормонлэн 70 ар тырмонэзлы сӥземын вал.        
 Турслётэ ӧтчам куноос пиналъёс понна туж пайдаё мастер-классъёс ортчытӥзы. Кылсярысь, Глазовысь «Кречет» патриотической клублэн ёзчиосыз куд-ог боевой приёмъёслы дышетӥзы, «Скорой»-ын ужась врач Филипп Корякин шуге-леке шедён дыръя нырысетӥ юрттэт сётыны визьнодаз.
 Пайдатэм ӧз ортче, луоз, туристъёс понна дэмланъёс но улонын пумиськись куд-ог учыръёсты сэрттӥсь-пертчись психологической тестъёс.     
 Ужрадэ люкаськемъёслы та пумиськон туж кельшиз. Вазь ӵукна султыны соослы капчи ӧвӧл ке но, син азязы но сюлэмъёсазы вунэтонтэм кылёз та кайгырон лыдпус – 22-тӥ июнь, быремъёсты буре ваён. Тросэзлэн уго, песятайёссэс но песянайёссэс тодэ вайыса, луоз, синъёссы но нюромизы.
 Нялтас вераломы на: таиз ужрад радъямын вал быдэ вуымтэос понна, нош егитъёслэн турслётсы нимаз луоз - ортчоз со Тат-Парзи гурт вӧзын 4-5-тӥ июле. 
 Елена Волкова.
 Глазов ёрос.
   Гажан но ог-огдэ валан вылын возиське семья   8-тӥ июле православной черк 300 арлэсь кема ини пусъе Муромысь Петрлэсь но Феврониялэсь нуналзэс. Берло дыре, шонергес 2008-тӥ арысен, быдэс Россиын сое Семьялэсь но яратонлэсь нуналзэ сямен пусйыны кутскизы. Та нуналэ Удмуртиысь но тупаса улӥсь, синмаськымон но адӟем карымон нылпи будэтэм семьяосты сӥлы каро. Туэ нош люкало Ижысь Дун-чылкыт Михаиллэн соборезлэн азбараз. 70 тужгес но тыро-пыдо паръёсты, 25 ар ог-огзэсты гажаса но яратыса улӥсь кузпалъёсты «За любовь и верность» медален данъялозы. 
   8-тӥ июлез праздникен лыдъяло аръёсын кыдам семьяос но, алигес гинэ кылдэмъёсыз но. Качкашурын адӟем карымон егит семьяос трос. Одӥгез – Ворончихинъёслэн. Кузпалъяськизы Костя армиысь бертэм бере ик. Дышетскылэмын Гульсинаен параллельной классъёсын, но школаын нокыӵе кусыпъёссы ӧй вал эшшо.
 Гуртысь кытчы ке палэнэ кошкон сярысь ӧз но малпаськылэ егитъёс.   Ӝоген пуктӥськыны кутскизы. Музъем соку дунтэк висъялляло на вал. «Пригородный» эштос (воргорон отын ужа) юрттӥз техникаен, егит специалистлы шуыса висъяз 5 арлы субсидия. Табере йыг-йыг выль коркаязы куинетӥ арзэ уло ни. Но малпанъёссы егитъёслэн бадӟым: мансарда лэсьтоно. Нылпиоссылы быдэн комната, пе, отын луоз. Стас пизылы - 6 арес, Аня нылзы кылем толэзе гинэ вордскиз.
 Константин Николаевич туж оскымон карт но атай – весь семьяез понна турске, кышноезлы гурт котырын юрттӥське. Егит кузпалъёс али ик сюлмасько ни нылпиоссылэн вуоноез сярысь. Тани, Стасиксэс туэ греко-римской нюръяськонъя кружоке гожтоно, пе. Каре нуллыны-вайыны вутсконо луоз, шуэ.
 Мумы-бубыосынызы но егитъёс туж тупаса уло. Ваньмон дыръязы одно соослы юрттыны вутско. Соосыз но внукъёссэс адӟытэк нуналзэс ортчытэмзы уг луы. Ярам, Костялэн мумиз-бубиз артысь ульчаын ик уло. Вармумиз но ялан оскалтыны вуылэ. Кусыпъёссы туж умоесь – нимазы улыса но, одӥг бадӟым семьяын кадь.
 Ужаз но воргорон тыро-пыдо. Кызьы верало артысь ужасьёсыз – туж оскымон адями. Сотэк-а, ар ужамез бере ик солы выль трактор сётӥзы. Со дырысен Т-150-ныз уг люкиськылы ни: толалтэ куро кыска, тулыс гыре, гужем – силос лёга. Али но силос гуын тырше. Куинь гу, пе, пытсамы ни, огъя валысь 7 сюрс тонна  силос дасямын.
 Тямыс арскын вань бусы ужъёсты быдэсъяны дышемын. Тракторзэ дыраз но кулэезъя тупатъяса возе. Ӟеч ужамез грамотаосын но сӥлы каронъёсын пусйылэмын.
 Улоназ но озьы ик медло. Синмаськымон но учкымон нылпи будэтэмзы понна куке но Ворончихин кузпалъёслы но медаль мед сётозы.
 Галина Сунцова. 
 Глазов ёрос.
 Туспуктэмез Е. Пономаревалэн.
Вунэтонтэм нуналъёс   27-тӥ июне Россиын пусйизы Егитъёслэсь нуналзэс. Палэнэ ӧз кыле асьме палъёс но. 
   Тат-Парзи возь вылын Та нуналлы сӥзьыса, азьмынӥсь но мыло-кыдо егитъёсты ӧтчаз «Глазов ёрос» муниципал кылдытэтлэн тӧроез Владимир Терский. Соос понна трос шуныт кылъёс чузъяськизы, нош тужгес устоосыз пусъемын вал пӧртэм грамотаосын но тау каронъёсын.
 Нош 4-5-тӥ июле Глазов ёросысь Тат-Парзи гурт вӧзы ужась егитъёсты люказ XII-тӥез ёрос фестиваль. «Знай наших!» нимо ужрадэ пыриськыны мылкыд кариз 7 команда.
 Туэ ортчись фестиваль огазеяз трос пӧртэм темаосты: Литературалэн арез, П. И. Чайковскийлэн 175 аръем юбилеез но Быдӟым Вормонлэн 70 ар тырмонэз. Ваньмыз соос конкурсъёсын возьматэмын вал. Командаослы спортэн эшъяськемзэс сяна, адӟытоно-шараяно луиз рольёсты шудыны но эктыны-кырӟаны быгатэмзэс, литератураез тодэмзэс но трос мукет тодон-валанъёссэс.
 Таиз фестивальын вормисе потӥз «Урак» муниципал кылдытэтысь Кочишево гуртлэн командаез, 2-тӥ интыын – «Понино» поселениысь егитъёс, 3-тӥ интыын – «Штанигурт» муниципал кылдытэтысь команда.
 - Куазен ӧз удалты – дугдылытэк сямен зориз. Озьы ке но, нокин ӧз ӝожтӥськы, нокин ӧз кошкы. Конкурсъёсы туж мыло-кыдо пыриськизы. Туж данъяськисько Кочишевоысь егитъёсынымы: таиз вормонзы соослэн нырысетӥез ӧвӧл ини. Нош мар быдӟа уж лэсьтӥзы ужрад азьын – ёрос фестивале куноосты ӧтчан понна соослы но ужрадэз радъясьёслы быдэс машина жуг-жугаез калтоно луиз. Бадӟым тау соослы вераме потэ! – мылкыдзэ усьтӥз «Урак» муниципал кылдытэтлэн кивалтӥсез Татьяна Бабинцева.
 Пӧрмытъяськизы ке пӧрмытъяськизы!  Тунсыко но аспӧртэмлыко пусйизы ас праздниксэс Балезиноысь пияшъёс но нылъёс. 27-тӥ июне стадионын воркаутъя чемпионат ортчиз. Мар гинэ ӧз турттэ егитъёс турникъёс вылын! Валамон, тренировкаостэк но тазалыко улонэз гажатэк таӵе быгатонлыкъёсты уд возьматы. 14 аресозь пиос пӧлын вормисе потӥзы Георгий Бородкин (1-тӥ инты), Влад Бузанов (2-тӥын) но Данил Жуйков (3-тӥ инты). Бадӟымъёс пӧлын данъяськымон адӟиськизы Роман Вахрушев (вормисе потӥз), Влад Главатских (2-тӥ интыын) но Степан Ковбаснюк (3-тӥын).
 Вераны кулэ, таяз радэ праздникез радъясьёс Индиысь культураез возьматоно кариськиллям. Мылкыд карисьёс йогаын но, флеш-мобын но, инди калыклэн Холи-Холи национальной праздниказы но асьсэдыс эскерыны-возьматыны быгатӥзы. Яркыт буёло порошокен пазяськон, мугордэ мехенди амалэн чеберман – егитъёс понна ваньмыз со вунэтонтэм кылиз.
 Ольга Волкова.    
 Глазов но Балезино ёросъёс.
   Кулэ нимысьтыз программа   Нылпиослэсь шутэтскон дырзэс пайдаё радъян – одӥгез валтӥсез ужпум. Та ужлы ёрос но элькун радын бадӟым саклык висъяське котькуд аре. Пиналъёс шутэтско но тазалыксэс юнмато лагерьёсын но санаторийёсын, мылкыд карисьёсыз огдырлы уже интыясько. Трос сыӵеосыз но: сояз но, таяз но шедьытэк, каникулъёсты ас понназы ортчыто.    
   Шугъяськытӥсь учыръёстэк ортчиз Гужем каникулъёс кутскизы гинэ, Глазов ёросысь 19 школаосын лагерьёс усьтӥськизы. Нырысетӥ сменаос ужзэс йылпумъязы ни, та дыре Штанигуртысь но Кожильысь школаос  нылпиосты люказы на кыкетӥ сменае.
 Кызьы ивортӥз ёрос администрацилэн дышетонъя ёзэтысьтыз методист Инга Ившина, нырысетӥ смена ӟеч ужаз. Нокыӵе шугъяськытӥсь учыръёс ӧй вал. Уга котыр ласянь, вань куронъёсты лыдэ басьтыса, лагерьёс ӟеч-ӟеч дасямын вал, ужасьёсыз нимысьтыз дышетскизы но аттестациез ортчизы.
 Шутэтскон дырзэс радъянын паськыт кутӥсько  пӧртэм ужрадъёс. Каре экскурсиосы потаны луонлыксы ӧжыт ке но, пиналъёс вуылӥзы «Иднакар» музее. Шумпоттӥзы соосты «Диалог» центрысь куноос. Быдэ вуымтэосты уже интыянъя программа улсын али отын куать мурт ужа, бордазы центрысь ӧнерчи Юлия Назарова. Лагерьёсы потаса, тылпулэсь утиськон пумысен шудон программа радъязы, матысь дыре «День Нептуна» праздник ортчытыны малпало.
 Покчи но шор классъёсын дышетскисьёс понна школа лагерьёс, веранэз ӧвӧл, - со туж ӟеч. Быдэс дуныз путёвкалэн 2100 манетлы ке усе, мумы-бубыос тыро 420 манет, яке 20 процентсэ.
 Оглом школа но карлэн палэназ интыяськем лагерьёсын туэ шутэтскозы ӝыныезлэсь ятыр дышетскисьёс.
  
 Дунъёс куртчылӥсько Кыӵе югдур карлэн палэназ лагерьёсын шутэтсконэн? «Общероссийский народный фронт» (ОНФ) мер огазеяськонлэн азьветлӥсьёсыз вань улосъёсын радъяллям лагерьёслэсь ужамзэс эскерон. Пӧртэм тырмымтэос шараямын: материально-технической базазы, кышкытлыклэсь утиськон ласянь, тросэз лагерьёс пытсамын яке дасяса вуымтэен уг ужало, озьы кытын-отын нылпиослы шутэтскон интыос но тырмымтэ. Нош вань сыӵеосыз но: лагерьёс ӝынылы бушесь. Эскерон ужъёссы бере таӵе йылпумъянэ вуиллям: кулэ нимысьтыз программа, кудӥз нылпиослэсь шутэтсконзэс но соосты тазамытонэн герӟаськем ужпумъёсты котыр ласянь сэрттыны-пертчыны юрттоз.
 Шаерысьтымы лагерьёслэсь дасьсэс эскерон бордын ужаз элькун комиссия. Шараямын вал: куд-огаз видеонаблюдение, контрольно-пропускной режим но мукет кулэ ужрадъёс лэсьтымтэ шуыса.
 Глазов ёросын загородной лагерьёсын шутэтскисьёс ӧжыт, шуыны луэ. Со, нырысь ик, герӟаськемын путёвкалэн бадӟым дуныныз. Кызьы валэктэ Инга Анатольевна,  «Алые зорие» путёвка 20 сюрслэсь ятыр ке сылэ, мумы-бубыослы дунлэсь оглюкетсэ берен берыктыку ини, мукет лыдпус кутӥське – путёвкалэн элькунъя тупатэм шор дуныз, со али 12 сюрс 600 манет луэ.
 - Та лыдпус коть бадӟымгес луысал ке, мумы-бубыослы но путёвка басьтон ӧжыт капчиенгес сётӥськысал, шутэтскись нылпиосмы но тросгес луысалзы. Таяз гужеме 12 пинал гинэ шутэтскиз, одӥгез али 2-тӥ сменае мынӥз на. Куд-огез мумы-бубыос путёвка ас понназы басьто, кудӥз ми пыр - кинлы кызьы ярамон, - веранзэ азьланьтэ со.
  
 Быдэ вуымтэослы – нимысьтыз саклык Йыртэман учыръёсты алонэз радъянъя элькунысь межведомственной комиссия пуктэмъя,   шаерамы ужалоз 9-12 аресъем пиос понна профильной смена. Учётын но мар сылӥсьёс соос ӧвӧл, но пиосты лагерьын дышетозы, кызьы йыртэман учыръёсы шедёнлэсь утиськоно. Котькуд ёросысь ог кык-куинь муртэ отчы ыстозы, Глазов ёросысь но кык пиос мынозы.
 Быдэ вуымтэослэсь шутэтскон дырзэс радъянлы нимысьтыз саклык висъяло Красногорск ёросын. Секыт югдуре шедем семьяосысь 20 нылпиос понна пӧсьтолэзе ужаз «Найди себя» профильной смена. Ёросысь эшшо адӟем карымон ужъёсты пусйыны луоно. Совето вакытысь ӟеч сямез вунэтымтэ Красногорскысь гимназиын: татын ужаз шутэтсконъя но ужанъя лагерь, кудӥз пыр ньыль пинал уждун но басьтыны быгатӥз. Озьы ик 60 путёвка висъямын спортэн тунсыкъяськись нылпиослы, таиз лагерь спортъя школа улсын ужа.
  
 Семьялы бадӟым юрттэт Калыклы мер юрттэт сётон (отдел соцзащиты населения) ёзэтъя но шутэтскон радъяське. Кызьы веразы Глазов ёросысь ёзэтаз, 20 пинал «Звёздочка» лагерьын шутэтскемын ини, али отын эшшо 50-эз, нош 10 пинал Иж котырысь «Лесная сказка» лагере дасяське. 4-тӥ сменае но мынӥсьёс луозы на – 15 кузя. Ваньзы соос - трос нылпиё, начар улӥсь семьяосысь яке опека улэ басьтэмъёс. Таослы путёвкаос дунтэк сётэмын. Соин валче, туэ ӧжытгес пиналъёс шутэтскозы. Кин гужем сменаосы ӧз шедьы, луонлык, пе, вань толалтэ келяны. Семьяын ӧлексы пинал ке вань, сыӵеос тросгес тазалыкез утён удысъя путёвкаос басьто. «Мать и дитя» одӥг путёвка туэ ёросэ вуэмын калыклы мер юрттэт сётон ёзэт пыр.
 Ӟеч ивор тодӥмы: вылӥ верам семьяосысь пиналъёс араз кык пол быгато лагерьёсын шутэтскыны.
  
 Профсоюз палэнэ уг кыльы Йыгаськимы та юанэн гурт удысын ужасьёслэн ёросысь профсоюз ёзэтэзлэн кабинетаз но.
 Котьку сямен ик, кивалтӥсез Инесса Рябова шуныт пумитаз, ваньзэ тупен-тупен но ӝог гинэ вераз.
 - Нылпиослэсь гужем шутэтскон дырзэс радъян но соосты тазамытон милям ужамы но одӥгез валтӥсез луэ. Гурт удысын но сиён-юон поттон бордын тыршисьёслэн нылпиоссылы лагерьёсы путёвкаос басьтонын котькуд аре юрттыны сюлмаськиськомы. Комбикорм поттонъя заводын, ЛВЗ-ын, «Реммашын», «Глазов – молокоын» та уж ӟеч радъямын. Нош гурт эштосъёс берло аръёсы ӧжытгес выро ни. Со герӟаськемын путёвкаослэн бадӟым дунынызы, эштосъёслэн ӧвӧл луонлыксы собыдӟа дунын басьтыны.
 Тани, шуом, «Пригородный» уг ик палэнскы на ӟеч сямлэсь. Туэ нош ньыль путёвка басьтӥллям, мумы-бубыос солэсь пичи люкетсэ гинэ – 2 сюрс манет тыро.
 Лариса Емельянова.
 Туспуктэмез МЦ "Диалог"-лэн.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Шунды берга – улон мынэ   Кылем субботае Глазов ёросын ортчиз Гербер шулдыръяськон. Туэ куноосты пумитаз Качкашур. Сепыч шур дурысь паськыт возь вылэ люкаськизы гуртъёсысь делегациос, ӧтем куноос, ваньмыз мылкыд карисьёс.  
   
 Тулыс бусы ужъёсты быдэстэмен люкаськемъёсты ӟечкылазы Глазов ёрослэн тӧроез Владимир Терский, Глазов ёрос администрацилэн кивалтӥсез Илья Першин, гурт удысъя управленилэн кивалтӥсез Галина Аверкиева, Кун Кенешлэн депутатэз Ольга Черкасова.
 - Гербер нош ик вуиз удмурт музъем вылэ, - шуиз Ольга Ивановна. – Туж умой, асьмеос та вашкала праздникез утиськомы шуыса. Тӥ ӟеч тыршиды, туннэ вуиз дыр шулдыръяськыны. Юнме уг шуо ук, кин ӟеч шулдыръяське, со ӟеч ужа.
 - Рос-прос дасяськиллям качкашуръёс праздниклы. Тау муниципал кылдытэтлэн тӧроезлы Татьяна Волковалы ужрадэз умой радъямез понна, - пусйиз Владимир Терский.
  
 Гербер – со тужгес но устооссэ ужасьёсты данъян праздник. Тросэз гурт удысын тыршисьёс пусъемын Данъян грамотаосын.
 Гырон-быдтон ужъёслы йылпумъянъёсъя, уката но умой тыршиллям туэ «Чура» (кивалтӥсез Елена Егорова, валтӥсь агрономез Татьяна Поздеева) но «Луч» (кивалтӥсез Денис Бабинцев, валтӥсь агроном – Капиталина Перминова).
 Техниказэс котькинлэсь умой дасяллям «Пригородный», «Чура» но «Октябрьский» эштосъёсын. Тужгес но устоез инженер-механик, Юрий Бабинцев, ужа «Парзинский» СПК-ын.
  
 Азьланяз паськыт сюресъёс, чебер нуналъёс, шудо улон сӥзизы ужрадэз нуисьёс ёросысьтымы егит кузпалъёслы. Кин одӥг ар ӵошен улӥз ни, соос понна нимысьтыз йылол чакламын вал: ваньзэсты ведраысь вуэн пылатӥзы.
 Сцена вылын калыкез шулдырто ёросысь коллективъёс, нош луд вылын ӝук зын лӧсъяське. Трос аръёс ӵоже пӧраны оско ни Парзиысь нылкышноослы. Туэ озьы ик пурты дорысь пурты доры, ваньмыз соос дас, бадӟым дурыосын ветло Ольга Ворончихина но Любовь Салтыкова. Ужрадлы ошпи вандӥллям качкашуръёс, ӝук, котьку сямен, туж ческыт пӧрмиз. Ачим но кык тусьты сии.
  
 Ужрадлэн шорсюлмыз - ӝукез вӧсян. Сое оскизы Качкашурын улӥсьлы Валентин Дементьевич Наговицынлы:
 - Воршудэ, бадӟым мудоре, Кылчин-Инмаре. Ӝукеныд-няненыд тонэ буре вайиськом.
 Кизем ю-няньмес узыдэ-борыдэ сямен кисьматы, куамын ке – выжыё кар, сюрс ке, тысё кар, азвесь ке – шепо кар…
 Вӧсясьлэн кылъёсыз кыдёке чузъясько. Собере вань калык вӧсям ӝукез веръяз. 
 Герберлэн программаез туж тунсыко. Котьку сямен радъямын вал киужъёсын вуз карон. Трубашурысь киужъёсъя центрын ужасьёсын керттэм кужняос син куспын кошкизы, емышлэн-губилэн ук али дырыз.
 Тросэз мумы-бубыос, песянай-песятайёс нылпиосынызы лыктӥллям. Соос валэн но ворттылӥзы, квадроциклэн но лашкинъязы, батутын но тэтчазы, пукыӵен ыбылӥськизы.
 Тылпу кысӥсьёс но палэнысен калык шоры учкыса ӧз сылэ. Мылкыд карисьёслы ӵектӥзы дӥськутсэс дӥсяны но шлангысен ву киськаны.
 Шулдыр юмшан котыре луд вылын возьмаськись скалъёс гинэ но матэгес лыктыны тыршизы. Куазь но удалтӥз: пӧсь шунды но ӧз суты, зор но ӧз котты.
 Алевтина Сизова. 
 Глазов ёрос.
 Туспуктэмъёсыз авторлэн.
   Вуко кӧ уг шутэтскылы   «Пригородный» эштосын пудо уллёзы бадӟым. Сое сюдыны трос сиён кулэ. Турын, сенаж, силос вылын гинэ трос йӧл уд потты, ватсэтъёс, фураж но лачак мынэ. Комбикорм басьтонэн хозяйство уг ик турскы – лекос дуно усе. Бен, луыло сыӵе вакытъёс, куке тысьсы уг тырмы. Кылсярысь, туэ кык толэзьзэ комбикормен сюдоно луизы. Ыштонъёсты кулэстон вылысь, фуражлы шуыса, асьсэос тысё юосты тросэн будэто. Собере толбыт ини вукоын изо. 
   - Нуналлы быдэ пызь поттӥськомы, - мачке кладовщик Эльвира Александровна Куртеева. – Толалтэ тани шорлыдын 7,5 тоннаозь но вуэ. Гужем, сӥзьыл ӧжытгес. Пумен изӥськомы, пумен нимысьтыз машинаен-контейнерен фермаосы нуиськомы.
 - Шутэтскон нуналъёсы но ял уд кариське шат?
 - Пудо лачак, кӧтсы ялан сюма. Шутэтскон нуналэз скалъёс уг тодо. Соин милемлы но ужмес озьы пуктоно луэ ни – арня шорын тросгес дасяськомы.
 
 Вуко бордын ик туж кузь но ӝужыт липето склад интыяськемын, сӥзьыл, пе, отчы тыраз ю кисьто. Толбытлы тырме. Но гужем но татын ужасьёс кизэс ал вылазы поныса уг пуко. Ӧжыт гинэ ваньмон дырзы луэ ке, силос гу пытсаны вамышто. Пумиськылон нуналамы но воргоронъёс нуназеозь гу пытсаса вуиллям ни, со пумысен, дыр, гебыр-гебыр кенешыса вукое лыкто ни вал. Азьло сямен, нӧдэн сураса лёгаса уг ни кельто али. Выль куронъёсъя, нырысь  плёнкаен шобырто, пасез медам луы шуыса лякыло, собере вылтӥз куроен пытсало.
 Эльвира Александровна ваньзэ чакланы вутске. Ю кузё син улаз возе ужасьёссэ но, техникаез но, кеносъёсысь тысез но, силос гуосты пытсамез но. 
 Кема аръёс ӵоже вукоын изэ ни Николай Николаевич Ворончихин. Лачмыт воргорон трос вераськыны уг яраты, ушъяськон сямыз ӧвол – ужа но ужа. Удыссэ ӟеч тодэ, изон агрегатсэ умой «вала». Егитъёсыз ужасьёс: Женя Перминов, Коля Жуйков, - солэсь адӟем каро. Оператор луыса, тысь куасьтон-изонын тырше Андрей Владимиров. Тулыс ужъёс дыръя музъем ужасьёсын ӵош бусые потэ. Нош тани ю октыны-калтыны кутскизы ке, операторъёс суткаен, кык сменаен ужалозы ни. Егит воргоронъёс дышемын солы – нокыӵе уг карисько.
 Эльвира Александровналэн верамезъя, гужем, пе, соослэн юрттӥсьёссы луо на: уже интыянъя центр пыр быдэ вуымтэос, студентъёс тыршо. Тани туэ но куинез чыры-пыры лэсьтӥськон ужъёсын турско, территориез утялто, кыкез учётчиклэсь ужзэ «шӧмъяло».
 Галина Сунцова. 
 Глазов ёрос.
 Туспуктэмъёсыз Елена Пономаревалэн.
   Зоръёс шоры учкытэк…   Зоръёслы луыса, турынъёс туэ нап но ӝужыт будӥзы. Но соосты утялтон – лэчыт ужпумлы пӧрмиз.  - Таӵе машинаеныды тӥ луд вылэ пырыны но уд быгатэ, - алӥзы милемды Яр ёросысь гурт удысъя ёзэтын ужасьёс. – Эскертэ «Прогрессэ» мыныны, отын эшшо ужъёс мыно ик. 
   
 Юдчино лудъёс пумитало удалтэм клеверенызы но кукурузаен. Тани огаз луд вылын гур-р гинэ ужало. Клеверез калтонын ветлон нуналамы вить единица техника поттэмын вал. Огез но вуж уг адскы – тракторъёс но, силосоуборочной комбайнъёс но, машинаос но, котькудӥз сямен, туала но азьмынӥсь техникаен лыдъяське.
 Адӟиське, «Прогресс» эштос ас нимзэ токмаен уг нуллы.
 Гуртэ пыронын нош ик выль техника ужа - бадӟым тӧдьы «саесъёсы» силос тыро.
 - Та амалэн кыкетӥ арзэ гинэ ужаськом на, - шуэ выль агрегатэз ужатӥсь тракторист Сергей Петрович Вершинин. – Испытательной силос со луоз: эскерозы, тазьы-а умойгес, мукет сямен-а.
 Огъя валысь, таӵе амалэн чакламын 5 сюрс тонна пала силос дасяны.
 Выль амалэн дасяло та хозяйствоын сенажзэс но. Шуятэм турынзэс туэ нырысьсэ кузь векчи «нумыръёсы» тыро. Со озьы ик тӧдьы плёнкаен бинемын. Хозяйствоысь валтӥсь агрономлэн Александр Михайлович Даниловлэн верамезъя, та вакытэ сенаж дасян огдырлы йылпумъямын. Кукурузаез но нордӥлэсь вуэмзэ витёзы на.
 Со сяна, планъя 1270 тонна кӧс турын дасяны пуктэмын на.
 Огъя валысь, зоръёс шоры учкытэк, юдчиноослэн пудо сиёнзы тырмымон люкаськыны кулэ.
 Елена Пономарева. 
 Яр ёрос.
 Туспуктэмъёсыз авторлэн.
   Гужем ортче ни. Гуртоос туж чупрес ужано луо   Мукет эштосъёсын сямен ик, «Коротай»-ын та дыре силос дасян бордын тыршо. Турын но сенаж люканы зоръёс нокызьы уг сёто. Нош быдэстэм ужъёсъя лыдпусъёс сюлмаськыто ини.  
   Бусы ужъёсын тодматскыны «Коротай» эштослэн кивалтӥсез Игорь Шудегов куриз нуназеян котыр лыктыны. Та дыре сяна, ку бен ужасьёсын вераськод на? Уката но зорымтэ дыръя, вис карытэк ужало гуртоос.
 Сиён нуллыса туннэ ветлэ ачиз кузё. «Зелёнкалы» турнасьёсты сюдыса, силос гу доры мыныкуз, милемыз но бӧрсяз басьтӥз. Пӧсь сиёнэн татын сюдо нуналаз кык пол.
  Нырысез ик тусьты – силос гу лёгисьлы.
 
 - Туж оскымон, ужзэ тодӥсь, - ушъя Александр Гудочкинэз эштосысь валтӥсь агроном Валентина Шудегова.
 Тани нош турын вайыса вуиз ни Алексей Дзюин. Гуэ кисьтӥз гинэ, пумен берен кошкиз. Полевой кухня доры лыктӥзы ни фермаын ужась слесарьёс-ремонтникъёс но.
 - Таос вылын фермаос возисько, - шуэ кузё.
 Вуоноез сюдон инты – Гурзилуд. Отчы мыныкумы, машинамы ӧжыт ӧз пуксьы. Тани ортчиськомы скалъёслы гужем лагерез. Кызьы вера кузё, одӥг толэзьзэ гинэ татын возьыны вуиллям, берен пыртоно луиллям: куазь зоро улэмен, скалъёслэн пыдъёссы но выйыны кутскиллям, выдыны но нокытчы луэм.
 - А веть лагерьлэн трос ӟечез: фермаос шутэтско-тупатъясько, кыед поттонэз ӧвӧл, пудо кырын тазаме, - валэктэ Игорь Владимирович.
  Татысен ик вераськонмы выжиз элькун кивалтӥсен алигес юнматэм выль ужрад вылэ: гурт возёс культураос будон вакытэ музъем укыр нюр луэмен валче 17-тӥ пӧсьтолэзьысен шаерамы шуэрес югдур ялэмын.  Ыштонъёсты кулэстон понна, ёрос кивалтӥсьёсты косэмын югдурез алонъя но бервылъёссэ утялтонъя штабъёс кылдытыны, кулэ ужрадъёс кутыны-радъяны.
 - Тӥляд бусыосын шӧдӥське-а сыӵе югдур? – юаськомы агрономлэсь.
 - Кытӥ-кытӥ вань. Сыӵе интыосын туспуктэмъёс юнматӥмы ини, йылпумъянъёс лэсьтоно луоз.
 Вуиськомы ни турнась доры но. «Рукавен» яке «таблеткаосын» татын уг выро, турынэз рулонэ гинэ, пе, бинялтомы.
 - Трактормы нӧдэм ук! – кыдёкысен синйылтэм ини трактор вӧзысь мукет тракторез Валентина Владимировна. – Буксирен поттӥллям.
 
 Турна татын Николай Петрович Коротаев. Тракторез солэн туж аспӧртэм.
 - КПСС кемалась ӧвӧл ни, нош мынам тани ужа, - серем пыр вера милемлы, трактор вылаз бадӟым букваосын КПС гожтэмез возьматыса.
 Корт эшезлы ог 40 ар пала ни. Уно пол сэрттылэм-пертчылэм, мукет тракторъёсысь ёзъёсты кутылэмын – озьы кузё киос сое нош ужато.
 Николай Петрович - эштосысь одӥгез кема ужасез, оскымон но сюлмо адями. Та нуналъёсы со 60 арессэ пусъе. Вань ужан аръёсыз та бусыосын-лудъёсын ортчо.
 - Арми бере, 75-тӥ арын, кутски ужаны колхозын. «Большевик» нимаськиз, туж узыр вал. Соку Балезино ёросэ пыре вал. Куке кивалтӥсьёс огез бере мукетыз вошъяськыны кутскизы, колхозмы лябгес но лябгес луиз. Али каньылля ужаськом. Кызьы ке но колхозмес возёно: кызьы веть со улоз, озьы ик ми уломы, - усьтэ малпанъёссэ милемлы.
 Вераськонамы итӥське мукет тракторлэн кузёез:
 - Туэ куать пиосъёсмы пенсие пото. Вуоно аре – ньыль ӵошен, аслам но дыры вуиз. Сомындагес ик кышноос.
 - Кинъёс бен воштозы на тӥледды?
 - Ӧйтӧд-ӧйтӧд, егитъёс ӧжыт. Пиналъёсты будэтӥськиз, вуизы но – кошкизы. Пие любой тракторен ужаны вала, но кошкиз веть кышноезлэн гуртаз, Вариже, - шуэ Николай Петрович.
 Кивоштӥсьёс одно ик мед шедёзы, асьсэ кадь ик ужлы бадӟым мылкыдо мед луозы! Нош али - куазь шулдыр, шуныт нуналъёсын мед шумпоттоз! Сыӵе сӥзёнъёсын ми кошкимы Гурзилудысь.
 Лариса Гурьянова.
 Глазов ёрос.
 Туспуктэмъёсыз авторлэн.
   Кытын тон, пӧсьтолэзь?   Котькуд ар сямен шаертӥмы ортче сильтӧл. Ӵемгес таӵе кышкытлык июле вуылӥз. Туэ 29 инвожо ӝытэ гудыръяса, кӧшкемыт пелляськыса, зорыса ортчиз Алнаш, Пичи Пурга но Кез ёросъёстӥ. Кызьы пусйиз Удмурт Элькунлэн тӧроез Александр Соловьёв, тужгес пӧсь йӧтӥз алнашъёслы но кезъёслы. Матэктӥсь сильтӧл сярысь югдурез эскерисьёс азьпаласен ик ивортӥзы вал но, нокин  ӧз малпа, сокем лек луоз шуыса, вера кивалтӥсь. Урожай быремын ке, хозяйствоослы юрттомы, оскытэ со. Ыштонъёсты берыктон вылысь  вазиськомы, пе, Россиысь МЧС-э. 
   Сильтӧллэсь кужымзэ ас вылазы шӧдӥзы Нош ыштонъёс зэм но бадӟымесь. Тани Пичи Пургалан картошсэс турнаса кадь тӥяса кельтэм. Ӵужкушман, гордкушман, кубиста – ваньмыз быремын. Гуртоос юн жаляло бакча сиёнзэс, веть толалтэ пудо но сюдыны со кулэ ай. Курекъясько корка липетъёссэс йӧзорен пасё-пасё карем пумысен но. Палэнысен учкиськод ке, пулемётэн ыбылэм кадь, пе, адске.
 Алнашъёслэн но кӧтӝожзылэн пумыз ӧвӧл. Комиссилэн верамезъя, район ог 12 миллион манет ыштонъёсты адӟиз. Тани  «Молодая гвардия» хозяйствоысь 15 гид-комплекс пӧлысь укмысэз липеттэк кылемын – профнастилзэ тӧлын пластилинэз кадь комъяса куяз. Куамын кык гуртын тыл быриз – езъёс тӥямын-сэрпаллямын. Дас куать гуртъёсысь 576 юртъёслэсь липетсэс нуиз, куд-огезлэсь – мумыкореныз валче.
 Лымшоръёсты сӥстыса, сильтӧл кезъёсты но пурӟытӥз. Татын но 8 бадӟым коркаосысь липетъёсты берыкъяз, тыл езъёсты ишказ, писпуосты погыръяз.
 Ӧнерчиослэн верамзыя, тӧл секундскын 20 метре вуиз. Кӧшкемыт сьӧд пилемъёс быдэсак гуртъёсты шобыртӥзы. Шаерысь 150 муниципал поселениос понна та нунал секытэн берытскиз. МЧС-лэн ивортэмезъя, 1297 коркаосын 3263 улӥсьёс тылтэк кылизы.
 Одӥгез умой: сильтӧл  дыръя вылӥ верам ёросъёсын адямиос но пудо бырыны ӧз шеде. Алнаш ёросысь одӥг кышномуртлэн пыдыз чигем, вылаз шифер усьыса.
 Но та нуналэ ик мукет интыосын чилекъяса зориз. Вотка ёросысь Верхняя Талица гуртын 38 аресъем пиосмурт бырыны шедиз. Пыдъёсыз но кӧня ке мугорыз сьӧдэктытозь сутскемын. Вылаз солэн солдат ременез вылэм, со ик чилектэмез кыскиз, луоз. Та числое ик Красногорск ёросын ӵашйыса корка ӝуаз.
 Толэзьёс сураськиллям, лэся Калыклэн чакламезъя, куазь юн пӧсь возиське ке, умоен уг берытскы. Тӥни озьы ик луиз инвожое. Нош мае медаз ваёз пӧсьтолэзь?
 Синоптикъёс но азьвылысен кемалы прогноз сётыны уг дӥсьто. Уго ӵемысь соослэн верамзы ӵапак мукет луэ. Та пумысен 2014-тӥ арысь гожъямъёс тодэ лыкто. Кылем арын толалтэ ик тодосчиос ивортӥзы: гужем шор асьме регионын чидантэм пӧсь луыны кулэ. Нош зэмзэ со интые оло тулыс, оло сӥзьыл вуиз.
 Июль пумысен Интернет уг шумпотты. Шуныт нуналъёс ичи возиськозы. Огшоры температура +16-19 градус, кытӥяз - 13-озь гинэ вуоз, уйин эшшо но улэ лэзиськоз. Нош 20 но 21 пӧсьтолэзе эсьма 8 градус гинэ  шуныт луоз, мукет нуналъёсы шорлыдын 15-17 градус возиськоз. Уйёсы эшшо но кезьытгес луоз. Ӵемысь зорылоз, тӧл уйпалась но шунды пуксён палась пельтоз.
 Малпан кылдэ: инкуазь та гужем толэзьёсты сураса дорамы келям, лэся. Озьы луоно ке, пӧсьтолэзь аслэсьтыз нимзэ уз зэматы.
 Но калыклэн аръёсын, дауръёсын чакламез туала эскеронъёслэсь шонергес луэ. Талы оскыса, пӧсьтолэзь асьмеды шумпоттыны кулэ узы-борыеныз, емышъёсын, чечыен, турынэн, ю-няньлэн кисьманы кутскеменыз. Пересьёслэн чакламзыя, котькуд нуналэз сак учконо. Шуом, 7-тӥ пӧсьтолэзе эскертоно лысвуэз: ӵук но ӝыт со лачак люкаське ке, озьыен, огреч удалтоз, нош инме кизилиос трос пазьгиськемын ке - губи люканы кужнядэ дася. Та нуналэ Инмарен нимысьтыз кужым сётэмын луэ. Соин эмъюмлы шуыса турынъёсты люкано, лысвуэн пыласьконо, огшоры вулэн но эмъясь кужымез бадӟым – нуназеозь одно жомбылляськоно.
 8-тӥ июльлэн пӧсь возиськемез вера, 40 нунал шунды сиоссэ жалятэк кисьтоз шуыса. Калык чакламъя, гужем шор котьку но адямиосты шумпоттылӥз шунытэныз но, зореныз но. Озьы ик медло вал.
 Галина Богданова.
   Ӝожаськыса эн пукы – вамышты нюлэскы   Ёрмиськиз ни туэ зоръёсын. Бакчаын будэмез-кылдэмез но сисьмыса быре ини. Со пумысен адямиос юн сюлэмшугъясько – ужзы но жаль, толалтэ будэтэм емышъёсыныд но кунояськыны уз кылды ни. Но улон озьы мытэмын – быремез интые Инмар мукетсэ сётэ. Июне тани лачак узы вал – эн гинэ азьтэмскы, собере боры потӥз. Табере – губи. Токма шорысь лэчыт веран ӧвӧл кылдэм: зор бере губи мында. Таиз ӵапак туннэ нуналлы тупа, шуо базарын вузаськись кышномуртъёс. 
   - Кӧня часкын коньыгубидэс люкады? – юасько.
 Паймем ымнырын шорам огез вазе:
 - Ма часъёсын сое октод, мыкырскы гинэ. Лёгиськыны но интыез ӧвӧл.
 Чылкыт губиос мыняса шоре учко, оло, асьсэос ик кужняе тэтчаллям. Куинь литръем ведраез 200 манетэн вузало. Дуно-а, дунтэм-а – сое котькудӥз ачиз лыдъя. Но ас киыныд октэмед, нюлэстӥ чылкыт омырен шокамед – номырин воштонтэм.
 Валамон, ваньмызлы уз но удалты. Кин ке шаглы быдэ мыкыръяськоз, кин ке утчаса-утчаса одӥг-кык шедьтоз. Но котькудӥзлэн мылкыдыз ӝутскоз, кӧня ке но тазалыкез умоялоз. Соин ӝожаськыса пукытозь, вамышты нюлэскы яке бакча берад поты. Туспуктэмын сямен ик, оло, тонэ но чарс-чарс губи отын возьма.
 Галина Богданова.
 Глазов ёрос.
Шер пумисько - сюлэмез бурдъяло   Нуналлы быдэ асьмеос ӟольгыриосты, пислэгъёсты, куакаосты, дыдыкъёсты, пурысь юберъёсты (дроздъёсты) но мукетъёссэ адзӥськомы бере, соос сяна, малпанмы но ӧвӧл мукет пумоосыз но артысь уло шуыса. Нош инкуазез яратӥсьёс я тусбуйзыя, я куаразыя соку ик синйылто аспӧртэмлыко бурдоосты. Тани милям лыдӟисьмы Надежда Муханова та гужем ӵоже гинэ 46 пумо шер пумиськылӥсь тылобурдоосты туспуктэме пуктэм. Утчаськыса, юалляськыса соослэсь нимъёссэс шедьтэм. Ми но тӥледыз тодматыны кариськимы. Удмурт сямен нимъёссэс словарь куд-огезлэсь гинэ сётэ. Оло, нош тӥ лыдӟисьёс тодӥськоды, кызьы соосты асьме палан нимало. 
   Варакушка. Пичи гинэ тылобурдо, уӵы кадь чирдӥсь. Но туж, пе, яратэ исаськыны, шуом ваёбыж кадь чикыртыны, тюрагай кадь тюргетыны. Оло, соин но солы «варакушить» (дразнить) кыллэсь ним понӥллям. Тросгес куакъёс пӧлын, адӟонтэм нюр интыосын ватскыса улэ. Асьме пала туж вазь тулыс вуэ. Оглань  сэзь маке одӥг интыяз пукыны уг яраты. Отчы но татчы но вутске, кинэ кылэ, сое ик пышкылэ.
  
 Ӵуж чечег (желтоголовая трясогузка). Туж чебер гадё чечег та выжыысь тужгес пичиез луэ. Кузьдалаез 15-16 сантиметр, быдэсак 15-18 грамм кыске. Кузь быжзэ ялан олань-талань выртэ. Карьяське но возиське кот интыосын, нюкъёсын.
 Чечегъёслэн парзы туж эшлыко: мумыез пи поттыку, айыез сое сюдэ, утялтэ пиоссэ но. Кык арня ортчыса, соосыз лобаны дасесь. Умой куазен кык пол но пи потто. Август шорын шуныт палъёсы кошко ни.
  
 Вертишейка. Туж яратэ нюлэс кушъёсты. Медло отын куакъёс, кузь турын, нимаз писпуос, сисьмем лӥялъёс. Музъем валлингес возиське. Но пичи пурысь маке тусызъя сизь кадь. Быжыз шат кузьгес. Со сямен ик писпуосты коканы яратэ. Егоза музэн йырзэ котыр бергатэ. Тушмонъёссэ кышкатыны турттэ кый сямен ш-ш-ш! карыса. Адямилэсь уг палэнскы, соин карысь паркын но пумитаны луэ.
 Галина Сунцова.
 Туспуктэмъёсыз Надежда Мухановалэн.
   Калыкмы туж эшлыко, ваньзэ ӵошен лэсьтӥськомы, - шуэ «Бачумово» муниципал кылдытэтлэн йырыз Наталья Трефилова.   Яр ёросын та поселение одӥгез кыдёкысез луэ. Сада но Ниж-Сада гуртъёссы Киров улосэн артэ интыяськемын ни. Соин, вылды, улонзы гуртоослэн тросгес герӟаськемын Киров палъёсын. 
    - Тросэз, хозяйство куашкам бере, -  вераськонзэ кутскиз Наталья Вячеславовна, - бускель улосэ, Глазове, Иже ужаны интыяськизы, кин ке чугун сюрес вылын тырше. Нош  малы татын улонтэм: газ ми доры кемалась вуиз ни, ву, сюрес вань, арняяз кык пол Ярозь рейсовый автобус ветлэ. «Прогресс»-мы ёросын огез умоез луэ, уждун тыро. Нош коркаосмы кыӵеесь! Карын кадь. Тросэзлэн пушказ туалет, душевойёс лэсьтылэмын. Та пумысен нылылы шуисько: тон мыным татын кулэ, бертод гуртэ. Али со Кировын, политехническойын экономистэ дышетске.
 Егит семьяосмы вань. Палэнэ ужаны ветло ке но, гурт улонэ мылысь-кыдысь пырисько. Оглом вераса, ваньмыз милям ӟеч, улӥськомы шулдыр, куспамы тупаса.
 - Нош мар кароно егитъёсты вордскем палъёсазы кыскон пумысен? 
 - Одӥгез амал, мон сямен, лэсьтӥськонъя федеральной программаосы пыриськоно. Улон инты луоз – кылисез шедёз. Мед соос Ярын, Глазовын, Киров улосын (Фалёнкиозь милям 25 иськем гинэ) ужалозы, но карзы татын луоз. Оскисько, дыр вуоз, фермаос но пуктӥськозы, мукет ужан интыос усьтӥськозы.
 Мукетыз амал – оскытыны, кулэ дыръя сюлворыны но быгатоно. Тани милям кема фельдшермы ӧй вал. Берло аръёсы гинэ куать мурт медучилищеез быдэстӥз, нокин ӧз берытскы. Калык нош эмчи куре. Мар кароно? Сыӵе ик югдур Зюиноын. Ёросысь кивалтӥсьёс кыкнамес ӧтизы но шуо: кин быгатоз ас палаз кыскыны фельдшерез, соос доры ик мыноз егит эмчи. Ми доры веть лыктӥз. Сётӥмы улон инты. Егит семьялы дорамы кельшиз, кошкон сярысь уг малпасько ни.
 - Пуктӥськыны музъем кулэ ук. Кызьы со ласянь?
 - Нокыӵе но шугъяськонъёс ӧвӧл. Кӧня кулэ сомында сётом – 50 соткаозь. Дунтэк. Шумпотыса пумиталомы огназы улӥсьёсты но, семьяосты но. Азьтэмъёсыз, юыны яратӥсьёсыз кулэ ӧвӧл. Мон  - юн требовательной адями. Куаретӥсько ке – сюлмысьтым, аслэсьтым пиналъёсме кадь. Нош ужасьёссэ, сан-сан муртъёсты – гажасько.
 - Тӥляд бадӟым дыр поселениды?
 - Быдэсак 13 гурт пыре. Самой бадӟымез - милям Бачумово, Бадӟымгурт шуиськом. Куд-огаз кӧня ке гинэ улӥсьёсыз ни. Тани, Володиноын нокин ӧвӧл, зато фермер Семакина отын хозяйство возе, Тарасовоын но кык корка гинэ ни. Муниципал кылдытэтъя огъя улӥсьмы 837 кузя.     
 - Гуртъёсады вуттӥсь сюресъёсты умоесь-а?
 - Кытчы кызьы. Зато Бачумовое табере лад-лад сюресмы луоз. Куазь ӧз ке люкеты, матысь дыре школае ветлыны маршрут усьтӥськоз.
 Ветлон нуналамы бадӟым техника зур-р! гинэ сюрессэс нырке-волятэ вал. Оло, 7-тӥ августлы ик быдэсмоз. Со числое бачумовоос куноосты витё. Татын ортчозы ветеранъёслэн ёрос шудонъёссы. Бадӟым ужрадъёсты ортчытыны татын мастакесь. Токма шорысь-а глава кема аръёс  ӵоже культура удысын тыршемын. Ӧнерезъя но режиссёр. Трос пумо конкурсъёсын но культура юртсы вормисьын ветлэмын. Но таиз сярысь нимысьтыз гожтомы.
 Галина Сунцова. 
 Яр ёрос.
 Туспуктэмез авторлэн.  
   Кышкыт учырлэсь утёнын нырысетӥосыз    Кизнерысь калыклы юрттэт сётонъя центр "На лучшую организацию работы по охране труда" элькун конкурсын 1-тӥ интые потӥз. Кыкетӥзэ ни. Элькунысь тросэз таӵе центръёс ужзэс рос-прос нуо, но кизнеръёс документально-правовой базаез валаса уже кутэмзы сяна, вань чыры-пыры ужъёсты но палэнэ уг кельто.
   Выльдӥськоз    Вотка ёросысь Перевозное черкогуртысь храм дорысь ошмесэз выльдыны кутскозы. Со понна элькун 17 миллион манет коньдон висъя. Маин со дано луэ? Ошмесысь ву, пе, вань висёнъёслэсь эмъя. 19-тӥ даур пумысен калык татчы эмъяськыны лыктылэ. Тужгес но берло аръёссэ. Шутэтскон нуналъёсы лачак калык люкаське: кин ошмесэ зымылэ, кин вузэ басьтэ.
 Нош мынон-ветлон сюрес юн урод. 2016-2017-тӥ аръёсы сое тупатъяны чакламын, нимысьтыз пиосмуртъёслы но кышномуртъёслы, нылпиослы купальня лэсьтозы. 
Вознесения Господня храм, Свято-Успенской нылкышно монастырь но дун-чылкыт источник пыро "Православные традиции на родине Чайковского" туре.
   Праздниксэс тунсыко пусйизы    Пляжной волейболэн шудыны можгаос ярато. Кылем субботае нош турнир ортчытӥзы. Шудӥсьёсты лӧпкытъяны люкаськизы лачак эшъёссы. Ужрадэ пыриськиз воргоронъёслэн 12 командазы но нылкышноослэн куинь командазы. Ӵошатсконъёс радъяськизы Егитъёслэн нуналзы чотын. Кылем арын пыриськиз 16 команда, соос пӧлын школаын дышетскисьёслэн но.
   Быдтытэк черлэсь утиськыны шуг    Урмон висён Удмуртиын 17 ёросъёсын вӧлмемын ни (лыдпусъёс 29-тӥ июньлы): Балезино (8 пол шараямын), Юкаменск (8), Глазов (5), Сарапул (4), Грах (4), Красногорск (4), Можга (3), Кизнер (3), Игра (3), Яр (2), Вавож (2), Ува (2), Сюмси (2), Якшур-Бодья (2), Алнаш(1), Каракулино (1), Дэбес (1). Кышкыт через «нулло» ӟичыос, енотъёс но мувыр чайыос (хорёкъёс).
 Та пумысен ветеринаръёс ӵекто векчи пӧйшуръёсты быдтыны, кылсярысь, ӟичыосты ыбылыны.
   Таза луыны адӟем карыто эмчиос    Кылем арняысь четверге Красногорск ёрос больницаын ужасьёс огдырлы ужзэс «аналтӥзы»: огъя кариськыса, гимнастика лэсьтӥзы. Озьы соос «Здоровье в порядке – спасибо зарядке!» элькун акцие пыриськизы. Нимысьтыз упражнениос дасям ЛФК-я инструктор. 5-10 минут киосыныд шонаськиськод, пыдъёстэ ӝутъяськод – быдэс нунал астэ ӟеч шӧдӥськод.
   Йыр висён котькытын одӥг кадь    Юкаменск ёросын ужасьёс уг тырмо. «Нива» эштосын одӥгаз фермаын нимысьтыз йӧл кыскон залзы но вань, луонлыкъёс умоесь – ужась ӧвӧл. Скал кыскисьёс татын али 18-20 сюрсозь уждун басьтыны быгато, улон инты но хозяйство висъяны дась, лыктӥсь гинэ мед шедьысал. Сыӵе ик югдур «Маякын», «Верх-Униын». Кивалтӥсьёс юн шумпотысалзы егит ӧнерчиослы, егит семьяослы.
   Мисьтаськыны лэзьымтэ    «Балезино» муниципал кылдытэтысь депутатъёс выль дэмланэн-ӵектонэн потӥзы. Туэ Чупчи шурын мисьтаськыны плот уз лэсьтэ – сыӵе курон пуктэмын котырысь инкуазез утён вылысь. Паласъёсты, половикъёсты но дӥськут миськыку, пӧртэм порошокъёс вуэз кырсёмыто, пе. Соин чорыг быре, будӥсь турын курадӟе-уродме.
   Азьпалан – корка пыронъёс    Таяз аре Глазовын улӥсь 150 семьяос корка пырон пусйыны кулэ. Вераськон мынэ ог 30 куашкан калэ вуэм коркаосысь улӥсьёсты выль квартираосы поттон пумысен. Али куинь этажъем 5 юртъёс ӝутӥсько: одӥгез - Сибирской ульчаын, ньылез – Пастухов - Куйбышев ульчаос вискын. Быдэстыны кулэ ноябрь толэзе. Быдэсак та программая быдэстоно ужъёслы туэ висъямын 150 миллион манет.
   Сильтӧл нокинэ уг жаля    29-тӥ июне, гудыръяса зорыку, Алнаш ёросын 16 гуртъёс шуге-леке шедизы. 576 коркаос, соос пӧлын черкогуртысь трос квартираем корка, Асановоысь, Байтеряковоысь но Старошудьяысь шор ёзо школаос, куинь фермаос тупатъямез кулэ каро. Ярам, ёросысь адямиос сӧсырмыны ӧз шеде.
 Нош быдэс элькунэз ке басьтоно, 6 сюрс улӥсьёс сильтӧллэсь кышкыт кужымзэ вылазы шӧдӥзы. Одӥг мурт юн шуккиськыны шедиз – пыдзэ чигиз.
   Калыкез паймытӥзы    Инвожое Сыктывкарын ортчем «Эпосы и мифы леса» этнокультурной фестивале пыриськиз Дэбес ёросысь «Медлодур» фольклор ансамбль. Йылолъёсты, сямъёсты, удмурт шудонъёсты возьматэменызы соос финн-угор калыкъёс пӧлын юн тодмо луо ни. Таяз радэ люкаськемъёсты тодматӥзы «Нумыр сюан» йылолэн. Сое арысь аре Зар-Медлоын Ильин дене ортчытъяло.
 Фестивальысь коллектив дипломъёсын но кузьымъёсын бертӥз.
   Чакламын бадӟымесь ужъёс    Александр Соловьев алигес Кизнерысь хими оружиез быдтонъя объектэ вуылӥз. Вераськон мынӥз ёросысь социальной но инженерной инфраструктураез азинтон пумысен. Чаклаське 13 объектъёс усьтыны: соос пӧлын ёрос больницаын выль инфекционной корпус, Кибьяын – школа-сад, жуг-жагез люканъя полигон, сюресъёсты тупатъян, ву но газ гумыосты выльдон но мукет ужъёс.
   Юрттэт шӧдӥське    Гурт удысын ужасьёс мылысь-кыдысь тыршо. Кылем арысь та дырен ӵошатыса, йӧл поттон 6 процентлы йылӥз. Эштосъёс но, фермеръёс но ог-огенызы вожмаськыса кадь тыршо.
Элькун соослы котыр ласянь юрттыны тырше. Ар кутскем дырысен гурт удыслы 2 миллиард манет висъямын ке вал, оскыто, эшшо 3 миллиард манет келялозы на шуыса.
   27 - ӧжыт ӧвӧл!    ЕГЭ вакыт ортчиз. Туэ школаез йылпумъясьёс шумпоттӥзы: элькунысьтымы 27 мурт экзамензэс 100 баллы сётӥзы. Тужгес трос отличникъёс - 13 адями - ӟуч кылъя. Адӟем карымон ужъёс вань литературая но, химияя но, географияя но информатикая. Сю балл люкамъёс пӧлын - лицейёсын но кар школаосын дышетскисьёс сяна, гурт пиналъёс но.
   Ог-огедлы юрттон    Воткинскын «Семьяысь семьяе» акци ялӥзы. Арлы быдэ радъяськись ужрад арня ӵоже, 1-тӥысен 7-тӥ пӧсьтолэзёзь ортче. Сое радъясьёс ӧтчало куанер улӥсь семьяослы юрттӥськыны. Вайыны луэ дӥськут, пыдкук но улонын кулэ мукет арбериос. Акци сӥземын 8-тӥ пӧсьтолэзе пусйиськись Семьялэн, яратонлэн но ог-огдэ гажанлэн нуналэзлы.
   Эрик кузьмазы    Быдӟым Вормонлэн 70 ар тырмонэзлы сӥзем амнистия чотын, огъя валысь, элькунамы эрике лэземын луоз 2695 мурт: 2106-ез - уголовной системая учётын сылӥсьёс, 428 адями - исправительной колониосысь, 155-ез - следственной изоляторъёсысь, эшшо куатез - воспитательной колониысь но 428 адями - тюрьмаысь. Берпуметӥосызлы пытсэт сьӧрын ортчытон дырзы арлэсь ӧжытгес кылемын ни вал.
   Винтовказэс - курик вылэ    Удмуртиысь куатез тодмо биатлонистъёс спортъя карьеразэс йылпумъяны мылкыд каризы. Соос пӧлын – юниоръёс радын дуннелэн чемпионэз Виктор Васильев, «Иж винтовкалэн» вормисез Ростислав Мусалимов, дуннелэн первенствоысьтыз туй медален бертэм юниор Дмитрий Кононов, дуннелэн чемпионатаз куинетӥ интые потэм Оксана Неупокоева, Европалэн чемпионкаез Светлана Перминова но нылъёс пӧлын дуннелэн чемпионкаез Виктория Перминова.
   Нылга черкогуртлы – 305 ар    Ува ёросысь Нылга черкогурт туэ 305 ар тырмонзэ пусъёз. Шулдыръяськон (+0) гурт стадионын радъяськоз. Люкаськем калык понна ужалозы пӧртэм площадкаос: спортъя ӵошатсконъёсын, нылпиослы аттракционъёсын, эктон-кырӟанъёсын. Ува ёросысь ансамбльёс концерт возьматозы.
 Вераны кулэ, Нылга черкогурт - Ува ёросын одӥгез бадӟымез. Та дыре отын куинь сюрс котыр улӥсез. Нылга 1961-тӥ арозь ёрос центр но вал.
   Пятницалы быдэ    Ярысь библиотека тунсыко ужрад чаклам: пятницалы быдэ ӧсъёссэ вӧлъя «Пятница» антикафе (0+). Лыктэмъёс ӝӧк выл шудонъёсын шудыны, компьютер азьын (Wi-Fi кутэ) пукыны, книга лыдӟыны, мастер-классъёсы пыриськыны быгато.
 Кылсярысь, огаз пятницае татын оригами амалэн пӧйшуръёсты кылдытъяны дышетӥзы, чечыен чаен куноятӥзы. Огъя вераса, мӧзмыны дыр ӧвӧл. Кафеосын вина юытозь, татын дыр пайдаё ортче.
   Кинлы – шутэтскон, нош кинлы – утялскон    Красногорскысь коммунальной хозяйство «60 лет Удмуртии» урам дорысь жаг куянниез утялтоно луиз. Нокин палэнысь татчы жуг-жаг вайыса ӧз улы, дыр, асьсэос улӥсьёс ик кырсёмытӥзы. Озьы ке но, асьсэлэсь бервылзэс утялтыны мылкыд карисьёс ӧй вал.
 Чылкытатон ужъёс мынӥзы тымет дурын но. Гурт администрациысь ӧнерчиослы юрттӥз тылпу кысӥсьёслэн командазы. Эшшо одӥг интыын калскыны асьсэос мылкыд каризы арлыдоос. Вот таиз адӟем карымон!
   Купанча уе    6-тӥ июле, 18 часэ ӝытазе кутскыса, Юкаменск ёросысь Деряги гуртысь тымет дурын ортчиз «Купанча» праздник. Отчы пыриськизы вань поселениосысь делегациос, котькудаз - ог дасо мурт. Дӥсяса-дасяса ваиллям егит пар - Купалинкаез но Купайлоез. Лыктэмъёс понна радъямын вал тунсыко конкурсъёс, нюръяськонъёс, йылолъёс.
   Ёросэз возьматӥзы    23-27-тӥ июне элькунамы ортчиз II Калыккуспо Бурановской фестиваль. Отчы пыриськизы кызь фольлор коллективъёс, Индиысь но Китайысь куноос но вал. Балезино ёросэз та ужрадын возьматӥз «Живая вода» калык ансамбль (кивалтӥсез Е. В. Шалыгина). Та фестивале мыныны коллективлы юрттӥзы Удмуртиысь Кун Кенешлэн депутатэз А. М. Санников но ужбергатӥсь А. А. Биянов.
   Нош ик суредаллям    Сарапулысь банкын суредам коньдон шараямын. 5 сюрс манетъем купюра магазинысь вуэм. Та учыръя уголовной уж ӝутэмын. Полициын ужасьёс улӥсьёсты саклыко луыны куро. Нош «суредасьёслы» но суредам коньдонэз вӧлмытӥсьёслы тодазы уськыто: озьы выремзы понна 8 ар пала пытсэт улэ сюрыны но миллион манетозь штраф тыроно луоз.
   Тупатъялозы сарапулъёс    Элькунысь улон коркаосты тупатъяны кутскизы ни. Та ужез быдэсъяны оскемын конкурсъёсын вормисьёслы гинэ. Тани Можга карын но ёросын сыӵе ужъёсты нуоз Сарапулысь «С-Строй» ООО. Али коркаосты котыр эскерон мынэ. 45 нунал ортчыса, организация тупатъян борды басьтӥськоз. Нялтас вераса, туэ шаерын 202 корка выльдэмын луоз, нош 2016-2017 аръёсы – 1063-зэ тупатъялозы.
   Котьмалы дышето    Самараын ортчем «iВолга-2015» егитъёслэн форумазы пыриськиз Дэбесысь Эдуард Поздеев. Та быдӟа ужрадэ мыныны шуд усиз солы «Юный патриот» проектэзлы луыса. 
Проект чакламын школаын дышетскисьёсты атыкай музъемзэс, пичи Родиназэс, быдэс Россиез гажаны мылкыд пыӵатонлы. Уй но нунал ужась лагерьын, солэн малпамезъя, ортчылыны кулэ пӧртэм пумиськонъёс, мастер-классъёс, тренингъёс. Кылсярысь, «Я? Мы!», кудӥз усьтыны кулэ нылпиослэсь пуш дуннезэс.
 «Юный патриот» проект вормисьёс радэ ӧз ке но пыры, вылӥ дунъямын вал. Но тужгес умоез - Эдуард Поздеев форумысь юн трос выльзэ басьтӥз.
   Семьяен шутэтскозы    Шоркарын арлы быдэ мар ке но вылез кылдэ. Алигес выль сквер усьтӥськиз Октябрьской районын. Интыяськемын со 70-тӥ номеро школа дорын. Шумпото микрорайонын улӥсьёс но, «Ижсталь» ОАО-ын тыршисьёс но. Табере луоз кытын шутэтскыны нылпиослы но, арлыдоослы но. Ужалозы куинь площадкаос: пичиослы, шоро-куспо нылпиослы но бадӟымъёслы. Тазалыксэс юнматыны быгатозы тренажёръёсын.
   Выль центр возьма куноосты    Ува ёросысь Булай гуртын усьтӥськиз удмурт культурая центр. Ӟеч малпан кык ар ӵоже улонэ пыӵаны выриз. Улӥсьёс оско, табере ёросэ тросгес туристъёс вуылозы шуыса. Соин ик центрзэс вӧл-вӧл улыно-вылыно корка интыязы. Татын сям-йылолъёсты, пӧртэм ужрадъёсты ортчытъяны быгатозы ни. Пушкыз музейлы тупа. Пыриськод ке, пе, потэм уг ни поты.
   Заводлэсь нимзэ утисьёс    Пудем заводын туннэ тыршо ог 50 пала ужасьёс. Кылем шутэтскон нуналэ соос пусйизы удыс праздниксэс – Металлурглэсь нуналзэ. Устоосыз сӥлы каремын Данъян грамотаосын. 
Производствозы туэ, кылем арын сярысь, ӧжыт йылӥз, озьы уждунзэс но будэтыны быгатӥзы. Но кылем дауре но туала вакытэ ужамез заводлэн ӵошатонтэм воштӥськиз.
   Улонзэс асьсэос радъяло    Красногорск ёросын Таракановоын улӥсьёс ас кичӧлтэмзыя гуртазы автобус дугдылонни лэсьтӥзы. Соослэсь адӟем каро ни мукетъёсыз но. Тани Старое Кычиноын улӥсьёс малпанэнызы вазиськизы «Агрикол» поселенилэн тӧроезлы. Ӝегатэк кулэ материал но тӥрлык вуттӥзы, нош лэсьтонзэ асьсэос быдэстӥзы. Та ужзы кычиноослэн нылпиоссы сярысь сюлмаськемен кутскиз, соосыз уга школа автобусэз кыӵе но куазен витёно уг луо, нош ватскыны нокытчы.
   Куазь ӝегатэ ни    Зоро-кото куазь уг сёты пудо сиён тыро-пыдо дасяны. Озьы ке но, гуртоос суйзэс-пыдзэс уг лэзё: турын но, силос но, сенаж но дасяны сюлмасько. Гурт эштосъёсъя лыдпусъёс пӧртэм суредъёсты усьто. Кылсярысь, Юкаменск ёросысь «Родина» но «Звезда» одӥг условной йырлы 17-18 центнер люкаллям ни, нош «Верх-Уни» но «Восход» - 5-6 центнер.
   Йӧл поттонэз будэтоно    Кылем арлэн йылпумъянъёсызъя йӧл поттонын Удмуртия Приволжск улосъя 2-тӥ интыын сылэ, Россия радын – 4-тӥ интыын. Матысь дыре элькун кивалтэт чакла йӧл поттонэз эшшо будэтыны. Тӧроен А. В. Соловьёвен пуктэмын бадӟым ужпум: вить ар куспын йӧл кысконэз 1 миллион тоннаозь вуттыны. Сое быдэстон понна кулэ ог 6 миллиард манет коньдон. Гурт удысъя министерство вазиськыны чакла Россииысь министерствое, элькунамы пилотной проект пыӵатыны курыса.
   Ярантэм коркаосты быдтоно    Шаерын азьланьтӥсько куашкан калэ вуэм коркаосын улӥсьёсты выль коркаосы выжтонъя ужъёс. Феврале федерал бюджетысь элькунэ вуиз 380 миллион манет котыр уксё, ог 400 миллион висъяз на элькун казна. Луонлык кылдӥз туэез но вуоноез аръёс ӵоже дас куинь муниципал кылдытэтъёсысь 185 ярантэм коркаосты бушатыны. Озьы 2 сюрслэсь ятыр улӥсьёс улон интызэс умоятозы.
   Шаермылэн узырлыкез    Арлы быдэ шаерысьтымы дас усточи пиналъёс басьто Элькун Правительстволэсь «Наследники» уксё премизэ. Солэн быдӟалаез – дас вить сюрс манет. Дас пӧртэм номинациосын сӥлы каро пинал усточиосты, кудъёсыз лауреат ним басьтӥзы элькун, улос, огъяросси яке калыккуспо конкурсъёсын. Одӥгез сыӵеос пӧлысь – Можгаысь искусствоосъя нылпи школаын дышетскись Евгений Линник. Премиен со пусъемын «Народные инструменты» номинациын.
   Стартэ ӧте Максим Вылегжанин    1-тӥ августэ Ижысь Галина Кулаковалэсь нимзэ нуллӥсь лыжной комплексын ортчозы лыжероллеръёсын ветлонъя огъяросси ӵошатсконъёс. Устоосыз спортсменъёс нюръяськозы тодмо куасчимылэн Максим Вылегжанинлэн призъёсыз понна. Стартэ нимаз потозы юниоръёс, нылкышноос но воргоронъёс.
   Котырдэ чылкытаса возёно    Нимысьтыз комиссия Яр черкогуртысь сюресъёсты эскерыны потаз. Йылпумъянъёсъя лэсьтоно ужъёс пусъемын но дырыз чакламын ке но, суред ушъяськымон ӧвӧл. Сюресъёсты одно тупатъялозы, но ульчалэн тусыз уродме калыклэн корка котырзэ утялтытэк воземеныз. Кылсярысь, Октябрьской ульча ӝикыт адске, нош Горький нимо урам турын улэ пашмемын, куд-ог коркаос дорын гинэ жуг-жаг утялтэмын.
   Дыр вуиз октыны    Красногорск ёросын улӥсьёс ярато узы-боры понна нюлэскы ветлыны. Мыло-кыдоосыз асьсэлы гинэ уг окто, вузаны тросэн бичало. Кемалась ик ӧвӧл лачак узы вузазы, литрзэ 200 манетэн сётъязы. Табере куды-мульылэн дырыз вуиз. Лавка ӝажы сьӧрын - тросгес нылкышноос, килограммез понна 150 манет куро.
   Династиос    Юкаменск райпоын трос династиос ужало. Одӥгез Шуклинъёс. Кызьы вера Галина Владиславовна, 1901-тӥ арын вордскем песятаез ёросын нырысьсэ лавка усьтэм, вузаськылэм керосинэн. Кытысь сое вуттылэм, тодмо ӧвӧл. Кема аръёс ӵоже бубиз Владислав Назарович райпоен кивалтэм. Пытьыетӥз мынӥз Галина Владиславовна но. Сизьым ар школаын ужаса, вузкарон удысэ ик вуиз. Пенсие потытозяз, та ӧрын тыршиз.
   Кыдёкысь гуртъёсы эмчиос вуылозы    Балезино ёросын передвижной модульной фельдшерско-акушерской пунктъёс усьтонэз син улаз возе элькун тӧро Александр Соловьев. Со куриз ёрос кивалтӥсьёсты но Тазалыкез утёнъя министерствоын ужасьёсты та югдурез рос-прос эскерыны. Со сяна, вылӥ кивалтӥсь саклык уськытӥз бактериологической лабораториез тупатъянлы.
   Вир юись уг изьы    Кылем арняе 16 глазовъёслы но ёросысь 7 гуртоослы куртчиськиллям лемтэйёс. Нош тулыс-гужем понна вир юисьёслэсь курадӟыны шедиз ни 815 мурт, соос пӧлысь - 117-ез нылпиос. Тросэз карын улӥсьёс. Берло вазиськисьёс пӧлысь кык гуртоослы "клещевой энцефалит" диагноз пуктэмын, нош кыкезлы глазовъёслы - "клещевой боррелиоз".
   Эшъясько кунсьӧръёсын    Дэри шор ёзо школае арысь аре вуыло кунгож сьӧрысь пиналъёс. Туэ лыктӥллям Америкаысь ог 20 кузя 15-18 аресъемъёс. Соос мылысь-кыдысь тодматско пичи лыдъем калыкъёслэн улэм-вылэменызы, сям-йылолъёсынызы.
 Кунгожсьӧр пиналъёслы та радэ мачкизы удмуртъёслэн улоназы пужыятэм ӵушконлэсь бадӟым инты басьтэмзэ, йылол возьматӥзы. Куноос трос юанъёс сётъязы. Нош йылпумъяськиз пумиськонзы удмурт но америка кырӟанъёсын.
   Ужан мылкыд медло - юрттозы    Воткаысь уже интыянъя центр трос лэсьтэ ӧлексыослы ужан интыос усьтон пумысен. Али ӵектыны быгатэ «упаковщик» специальностья тыршыны. Та уже интыяськыны быгато 2-3- тӥ группаысь инвалидъёс. Ужан интыос нимысьтыз тӥрлыкен, арбериосын узырмытэмын, вань нимысьтыз шутэтсконнизы, сиськоннизы. Юри дышетскем кулэ ӧвӧл, шуо специалистъёс.
   Таӵеез но вань на вылэм    Иж-Бобья гуртысь (Грах ёрос) куинь толэзьлы нылпи садзэс пытсазы. Сыӵе курон пуктӥз элькунысь Роспотребнадзорлэн управлениез. Эскеронъёс шараязы: сад-яслиын пӧсь вузы ӧвӧл, канализация уг ужа. Пищеблокын посудазы уг тырмы, сиёнэз но тӥрлыкез одӥг интыын мисько. Полъёссы вужмемын, шудон комнатазы ӧвӧл… Одӥг кылын - лачак куронъёсты тӥян учыръёс. Кызьы меда сомында эскерись органъёс татчыозь шӧдымтэ тырмымтэосты?
   Шулдыр позыръяськизы    «Можга» культурно-спортивной центрлэн азбараз эктонъя мастер-класс ортчиз. Ужрадэз радъяз Анастасия Сметанина. Нош юрттӥзы солы «Веселинка» студие эктыны ветлӥсь нылпиос. Люкаськизы лачак мылкыд карисьёс. Покчиосты но ваиллям. Таосыныз нимысьтыз уж нуизы. Юри быръемын вал дӥськут но. Ужрадлэн спонсоръёсыз - "Кругозор - 2" но "Барселона" магазинъёс. Вераськемын матэ дыре выльысь люкаськыны.
   Ю тысь октон дыр вуиз    Пичи Пурга ёросын тысё культураосты калтыны кутскизы ни. «Молния» эштосын ужасьёс сезьы араны потӥзы. Планъя ёрос 28846 тонна тысь люканы кулэ. Арня талэсь азьло ёросысь куасьтонниосын тыршись операторъёс конкурсэ люкаськылӥзы. Вожвылъяськон сяна, ужан опытэнызы ог-огзэс тодматӥзы, ужазы выльзэ кутон пумысен кенешизы.
   Выль ассоциация кылдӥз    Таяз толэзе Екатеринбургын быдэс Россиысь антропологъёс но этнографъёс люкаськылӥзы. Конгресслэн валтӥсь ужпумез - пӧртэм калыкъёслэн культураоссылэн ог-огенызы сураськыса азинскемзы. Ӝутэмын вал мукет юанъёс но: калыкъёс вискын споръяськонъёсты сэрттон-пертчон, калыкъёс куспын герӟетъёсты эскеронын выль амалъёсты кутон, Евразиысь но мукет интыосысь калыкъёслэн асьме пала лыктон мугъёссы.
 Конгрессын кылдытэмын Антропологъёслэн но этнологъёслэн ассоциацизы. Отчы пыризы Россиысь 174 тодосчиос. Исполком люкаськылоз Москваын. Президентэз луиз Историяя, кылъя но литературая Удмурт институтлэн директорез Алексей Загребин.
   Нюлэс чотын узырмисьёс    Дэри ёросысь нюлэсчиос ӝыны ар ужамзылы йылпумъянъёс лэсьтӥзы. Умоез вӧзын тырмымтэос но шараямын. Кылсярысь, законэз тӥяса нюлэс коран. Укмыс уголовной уж ӝутэмын. Инкуазьлы 7770,661 сюрс манет тыр изъян лэсьтэмын. Куинь мурт дӥсьтӥллям дуно выжы писпуосты погыръяны, соослэсь озьы ик кылзэс юалозы.
   Чорыгез эскерыса сиёно    Ӝыны ар куспын элькунын дас пол описторхозэн висён учыр шараямын. Кылем арын 1,4 поллы ичигес вал. Висисьёс пумиськыло Завьял, Балезино, Камбарка, Каракулино, Сарапул, Сюмси ёросъёсын, уго татын трос шуръёссы но тыметъёссы. Ӧнерчиос улӥсьёслы тодазы уськыто, чорыгез умой пӧзьтоно, валаса сылалтоно, ӵынатоно шуыса.
   Усто семьяосты медален пусйизы    «За любовь и верность» медален пусъемъёс пӧлын - Андрей Иванович но Надежда Ивановна Ураськинъёс. Озьы ик медаль басьтӥзы Николай Спиридонович но Алевтина Никифоровна Кузнецовъёс. Тодмо историк кузпалэныз 30 арлэсь трос ог-огзэс валаса уло.
   ЕГЭ - 100 баллы    Шаерысьтымы 32 выпускникъёс одӥг предметъя ЕГЭ-зэс 100 баллы сётӥзы. Соос пӧлысь 23-ез Ижын уло. Тужгес трос сю баллы сётӥсьёс ӟуч кылъя - 9 мурт, математикая - 4, сомында ик литературая, химия но физикая - быдэн кык адями, эшшо быдэн одӥг адями - обществознанияя но информатикая.
 Верано на: туэ ас мылкыдзыя тужгес тросэз дышетскисьёс обществознаниез, физикаез но историез бырйизы.
   Паймымон шедьтосъёс    Эгра ёросын гоно носороглэсь улӥ анлызэ шедьтӥзы. Соя валаны луэ, кыӵе бадӟым пӧйшуръёс уло вылэм асьме музъем вылын. Та шедьтос Удмуртиын нырысетӥез ӧвӧл. Мамонтъёслэсь лыоссэ шедьтылӥзы ни Глазов, Можга но Дэри ёросъёсын. Кузебай Герд нимо йӧскалык музейын мамонтлэн йыркобыез но утиське.
   Вылӥ данъет    Удмуртиысь паравелосипедист Арслан Гильмутдинов Дуннелэн кубокез понна вожвылъяськонын хрустальлэсь лэсьтэм кубокез утӥз. Таӵе данъет шаермылэн историяз нырысетӥез луэ. Нидерландыын вожвылъяськонэ элькунысьтымы Сергей Пудов но пыриськиз. Со нимаз ӵошатсконъёсын вормиз но группаосын гонкаын кыкетӥ инты басьтӥз.
   Машинаосты вузан кулэсмиз    Россиын асьме шаермы пичи автомобильёсты вузанъя - 22-23-тӥ интыосын. Вить толэзь ӵоже быдэс Россиын 520 сюрс пала выль машинаос вузамын вал. Кылем арен ӵошатыса, 10 процентлы тросгес. Вуз каронэз йылэтыны быгатӥллям Пермь, Челябинск, Свердловск но Тюмень улосъёсын. Нош Ижкарын автомашинаосты вузан кулэсмемын.
   «Суредаськисьёс» ӝегатэмын    Удмуртиысь югдурез утисьёс «суредам» коньдон поттонэз уретонъя операция ортчытӥзы. Ижысь огаз кафеын 5000 манетъем 258 купюралэн кузёосыз кутэмын: 1985-тӥ но 1987-тӥ аръёсын вордскем воргоронъёс суредам коньдонэз сиён-юонлы воштыны дасясько вылэм. Соослэсь шедьтэм коньдонлэн огъя лыдыз 1 миллион 290 сюрс манет луиз.
 «Суредаськисьёс» табере 8 арозь пытсэт улэ шедьыны быгатозы.
   Пичи кибы – бадӟым ужпум    Роспотребнадзорлэн Удмуртияя управленияз 10711 мурт вазиськиз, лемтэй курчиськемлы ӝожтӥськыса. Пӧлазы – 2219 нылпиос. Тужгес трос вазиськисьёс Ижын, Можгаын, Воткаын но Глазовын. 7297 эскерем кибыос пӧлысь 372-ез энцефалит нуллӥсьёс вылӥллям, 5453 лемтэёс пӧлысь 2116-ез - боррелиоз вӧлмытӥсьёс. Куать муртлы туэ «клещевой энцефалит» диагноз пуктэмын ини, эшшо 11-езлы – «клещевой боррелиоз».
   Тазалыкез эскеро мобильной комплексын    Кык нунал ӵоже Красногорск но Дёбы черкогуртъёсын элькун мобильной эмкомплекс ужаз. Калыклэсь тазалыксэ эскеризы ёрос но элькун эмъюртъёсысь специалистъёс. Та дыр куспын эскеремын 215 мурт, 123-ез соос пӧлысь – пиналъёс. Тросэзлэн висёнъёссы шараямын. Мургес эскеронъёс ортчытон понна, соослы ёрос но элькун больницаосы направлениос сётэмын.
 Красногорск ёросын ужамез бере, мобильной комплекс ужзэ азинтӥз Шаркан ёросын. Вераны кулэ, та бадӟым ужрад радъямын вал Элькун Тӧролэсь ужзэ быдэсьясь Александр Бречаловлэн пуктэмезъя. Уго калыкен пумиськылыкуз, улӥсьёс ялан эмъюрттэт ӧвӧллы ӝожтӥсько. Мобильной комплекс та югдурез ӧжытлы ке но капчиятыны юрттоз.
   Йыртэман учыръёс кулэсмизы    2017-тӥ арлэн нырысетӥ палараз Удмуртиын 11 сюрс 571 йыружъёс пусъемын. Кылем арысь та вакытэн ик ӵошатыса, со 18,7 процентлы ӧжытгес.Куать толэзьскын элькунын 2 сюрс 353 секыт но тужгес секыт йыружъёс лэсьтэмын, миым сярысь 7,9 процентлы ӧжытгес. 30,2 процентлы ичигес луизы муртлы (личность) пумит йыружъёс, Удмуртиын 2 сюрс 584 сыӵе учыръёс пусъемын. Йыружасьёс (преступники) 118 адямиез быдтӥзы.
 Йыртэман учыръёс тужгес ӧжыт пусъемын Глазов ёросын. Озьы ик югдур умойгес Шаркан, Вотка, Вавож, Можга но Пичи Пурга ёросъёсын.
   Удмурт кылэз гажасьёс понна    23-30-тӥ пӧсьтолэзе шаерамы кыкетӥ ползэ ортче «Яратоно удмурт кыл» фестиваль (12+). Со радъяське удмурт кылэз дышетыны, элькунлэн лулчеберетэныз тодматскыны мылкыд карисьёс понна. Лагерь Кияса ёросысь «Сальядор» агроусадьбаын интыяськоз. Фестивале пыриськисьёслы котырес ӝӧкъёс, тренингъёс, лулчеберетъя но историяя лекциос, йӧскалык сиён-юонъёсты веръян чакламын.
 Лагере лыктэмъёс палаткаосын но кунокуаын улозы.
   Кышкытлык - сӥльысь    70 килограммлэсь ятыр курка сӥльлэсь лэзем фаршез куштоно луизы Удмуртиын. Продукция ваемын вал Ростов улосвылысь, поттӥсез - «Евродон» огазеяськон. Элькунысь ветеринарияя управление лэзем сӥльысь кышкытлыко вирусъёс шедьтӥз. Со бӧрсьы машинаосты но, холодильникъёсты но рос-прос дезинфицировать кароно луиз. Кышкытлыко фарш Можгаысь ветлабораториын сутэмын вал.
   Даниысь скалъёс выжыез умоятозы    19–20-тӥ пӧсьтолэзе Вотка ёросысь возёсэ Даниысь голштин выжыысь скалъёсты ваизы.594 скалъёс карантинэ пуктэмын. Улосвыламы висёнъёс медаз вуэ шуыса, ӟеч выжыысь сюро таза пудоез эскерозы но тазатон ужъёс нуозы.
   Та буртчин чуръёсыд   2011-тӥ арын «Удмуртия» издательствоын потӥз «Ашальчи Оки. Та буртчин чуръёсыд. Эти шёлковые строчки» книга. Отчы пыртэмын Ашальчи Окилэн кылбуръёсыз, веросъёсыз, со сярысь тодэ ваёнъёс. Гожтэмын соос удмурт но ӟуч кылын. Кемалась ӧвӧл книга редакциямы шедиз. Дугдылытэк ик лыдӟем потэ. Одӥгзэ вероссэ но куд-ог кылбуръёссэ ӵектӥськомы тӥледлы но, гажано лыдӟисьёсмы. 
   Мынам абие (Пичи дырез тодэ ваён) Пичи дырме тодэ вайисько ке, улэп кадь пуксе син азям абие. Со - губырес мугоро, кӧсэктэм, кузялэс бамо пересь кышномурт. Солэн вылаз толэн но гужемен саестэм горд зыбын, пыдъёсаз гын ката. Азькышет калаз абилэн думемын пичи гинэ корт кискач - синлыс ишкон маке.
 Аби нунал кельтыса кадь синлысъёссэ ишке: толалтэ - гулбечын, гужем - ӧс сьӧрын, корказьын. «Малы, аби, синлыстэ ишкаськод?» шуыса юасько но - «ишкем потэ» шуэ.
 Аби ныр тамак зынъя. Зынъякуз кизьнылэ. Тамак возён пичи гинэ кузялэс лянэссэ аби зыбын кисыяз нуллэ.
 Анай уг яраты абиез. Со уг лэзьы абиме нянь пыжыны но, сиён пӧзьтыны но. Юрдӥсько, шуэ. Тараканъёс, пе, пыро пуртыын пӧзьтэм сиён пӧлаз но, нянь шумесаз но. Синмыз, пе, пыр-поч уг адӟы. Кудзэ адӟемзэ но ӧй адӟы, пе, шуэ. Юрдонэз уг вала, пе.
 Мон нош абилэсь уг юрдӥськы. Мон сое яратӥсько.
 Ныр тамак тузон зынъяменыз, абилэн нырпелесъёсыз вожпыръем-сьӧд, курмем луэ. Мыным соиз но мусо потэ. Зэм ик, яратон мурт шуш ке но, чебер адӟиське.
 Анаен абиос куспазы керето ке, мынам, пичи муртлэн, мылкыд пилемаське, бӧрдэм потэ. «Мед яратысал анай абиме мон кадь ик!» - ас поннам малпасько.
 Абие куное ветлыны яратэ. Сое тырос корка ӧтчало. Со гурт пуме но вуэ. Абилэн уромъёсыз ӟуч пӧлын но, бигер пӧлын но вань. Анай абиез калгись шуэ. Возьытэз, пе, ӧвӧл: олокин доры но вуэ.
 Куноын аби тужгес чай юыны яратэ. Со чаез ньыль-вить чашка юэ.
 Куноысь бертэм бераз аби сектамзэс вера: «Эй та Параска,- шуэ,- йӧназ адями ӧвӧл со: чайзэ кизе-е-ер сектаз». Мукет дыръя нош туж ушъя кыӵе ке кышномуртэ. «Эй,- шуэ со,- со Катёк ортчыт умой адями, дунне адями: чайзэ на-а-ап сектаз!»
 Кизер но нап шуон кылъёсыз аби кузь лэзьыса вера.
 Ми - корка пушкын трос нылпи. Кенаклэн одӥг гинэ вож нуныез вань. Анайлэн нылыз-пиез вить кузя. Соос пӧлысь мон ваньмызлэсь пичи - нянь шумес пыдэс. Соин монэ эркеяло. Эрке муртлы мар ке но луэ. Я эшъёс вӧсь каро, я ӟазег чепыльтэ, я пыдпыдэсэ шырпу пыре. Кинлы сыӵе дыръя ӝожтӥськод? Абилы.
 Анай уг ваньмы. Солы монэн йырин ӧвӧл. Со нянь пыже, сиён пӧзьтэ, пудо утялтэ, азбарысь корка пыраса-потаса уг ваньмы. Сильтӧл кадь шаплы ветлэ. Анай монэ ӝыт валес вылэ выдэм бераз гинэ вешаны ваньме. Нуназе мон аби котырын. Огвамыш но уг кылиськы солэсь. Куное мыныкуз но, монэ аби куддыръя сьӧраз басьтэ. Мон яратӥсько абиен куное ветлыны. Куноын яке пельмен, яке тари ӝукен пуньмам сёто. Огпол Палька Васяос дорын чечыен чай но сектазы.
 Анай монэ «абиед кадь ик калгись луод» шуэ. Ӵок, мед луо калгись. Калгыны мыным умой потэ.
 Мон ӵем висисько: я синмы урӟектэ, я гижло-пӧськы потэ, я пель пушкам урбо-таракан пыре. Кинлы ӝожтӥськод? Абилы. Со мыным котьку но «первой помощь» сётэ. Пель пушкы урбо-таракан пыре ке, мон тэтчаса черекъясько. Аби пель пушкам кенэм вӧй лэзе. Урбо-таракан вӧй пӧлын лопыръяське-лопыръяське но кулэ. Пельпуш соку висемысь дугдэ.
 Син урӟектыса висьыку, ӵукна сайкасько но, синъёсме усьтэме уг луы. Синлысъёс куасьмем урен лякисько. Кинлы ӝожтӥськод? Абилы. Со шуэ: «Марлы бӧрдӥськод? Тон пичи ӧвӧл ни. Синъёстэ котты дыльдыеныд но, ӧжыт улыса, дэременыд ӵушылы. Соку синъёсыд усьтӥськозы». Со валэктэмъя карисько но - синъёсы усьтӥсько.
 Ӵем висисько мон лыдон черен но. Кормаськыса калы быре. Уйин но сайкасько, бӧрдӥсько. Тужгес ик лыдо чиньы висъёсы. Киосме кормасько-кормасько но, ку висказ уро пульыос ӝужало. Кудӥз уро пульы кӧжы быдӟа, кудӥз пушмульы быдӟа ӝужа. Туж висё со уро пульыос. Кинлы тэльмырод? Нош абилы. Ӝыт изьыны выдон азьын аби киосме нашта шумесысь чырс нянен. Собере ӟустариен бине. Ӵукна уро пульыос пӧсьтыло но висемысь дугдо.
 Мынам эше Оринька. Со мынэсьтым абиме ведӥн шуэ. Оринька ас синмыныз адӟем: абиед, пе, куреглы берыктӥськиз но капка ултӥ ураме потӥз. Пырак, пе, милям азбаре пыриз. Собере, Оринькалэн верамезъя. курегъёссы тыпак пузамысь дугдӥллям. Зэм ик ведӥн, дыр, абие: ортчыт трос тодэ, вань висёнъёсыз эмъяны быгатэ!
 Мон куанӥсько, абие ведӥн шуыса. Мынам соин йыры вылын. Зэм ик, эшъёслэн огзылэн но - Оринькалэн, Веркалэн, Варалэн - абизы ведӥн ӧвӧл.
 Бадӟым ке будӥ, мон но ведӥн луо. Котькинлы берыктӥськыны быгато. Мон ӟазеглы берыктӥсько. Только пичиосыз мон уг кышкатъя, уг чепылля. Вань бускельын адӟонтэм мурт: вуриськись Горд Чимок. Монэ адӟемез ик уг луы - исаське: «Та Окиез Павыллы сётом,- шуэ,- ӵуказе сюан лэсьтом». Кӧт уг веська! Кулыны но уг вормы со Горд Чимок. Павылэз но ачиз кадь ик кӧтвеськантэм горд. Мон уг бызьы солы. Мон Падей Ивокен шудӥсько. Бадӟым будӥ ке, солы бызё.
 Тани, ведӥн луыса, ӟазеглы берыктйськи ке, мон со адӟонтэм Горд Чимокез чепыльто. С-с-с! карыса, сьӧраз бызё. Вот соку черекъялоз! Со ик кулэ солы! Медаз исаськы.
 Вуж коркан бадӟым ӟус сэргын абилэн сандыкез вань. Мар но ӧвӧл со сандык пушкын! Чылкак паймод! Отын вань пӧртэм турын выжыос, янчик порма пичи пуйыосын куасьтэм льӧм, эмезь, куасьтэм турын сяськаос, одӥг-кык урдлы, ыжлэн анлыэз. Вань тӥрлыксэ вераса но уд быдты. Трос абилэн эмъяськон тӥрлыкез!
 Бадӟым будӥ ке, мынам но сыӵе сандыке луоз. Аби Оринькаез но эмъя. Огпол, трос коньыгумы сиеменыз, солэн ымдур пумъёсыз ыльӟектылӥзы. Аби сандыкысьтыз анлызэ поттӥз но Оринькалэн ымдур пумъёсаз кӧня ке пол йӧттӥз. Эмъякуз ас понназ маке шыпыртӥз но музэ сялӟиз. Оринькалэн ымдур пумъёсыз бурмизы.
 Кенаклэн вож нуныез вань. Со нунызэ, медаз кынмы шуыса, огпол сэндраын возиз. Нуныезлэсь бамзэ тараканъёс сиыса копак яра кариллям. Сое но аби эмъяз.
 Мон яратӥсько абилэсь эмъяськемзэ учкыны. Тужгес ик син эмъямзэ учкыны умой потэ. Аби кияз сакыр люк кутэ но ӟус вылэ пуксе. Висись муртэ ӟус вылэ выдтэ но солэсь йырзэ ал вылаз понэ. Собере аби висисьлэсь синкабаксэ берыктэ но сое каллен сакыр люкен зыра. Сакыр люк нырысь лемлет луэ, утыр вир пыӵамъя яркыт-горд луыса кошке.
 «Эк, мон но сакырез горд буясал!» - вожъяськисько мон. Ку меда бадӟым будо ни? Бадӟым будӥ ке, аби кадь ик, сакырез вирен буяло, аби кадь ик, мукет висёнъёсыз но эмъяло. Соку монэ но куное ӧтчалозы, са-кырен-чечыен нап чай секталозы.
 Аби кемалась кулӥз ни. Кемалась мугорыз но музъем пушкын сисьмыса быриз, дыр, ни. Нош пичи дырме тодам вайисько ке, абие, улэп кадь, син азям пуксе горд зыбынэн, гын катаен.
 1956 (Алнаш колхозник. 1989. 18 нояб.)
   Малпанэз быдэсмиз   Милям лыдӟисьмы но газетамы гожъясьмы Глазов ёросысь Трубашур гуртысь Надежда Главатских нош выль сборник поттӥз. Ӧжыт ӝегатскыса ке но, сёровно вуттӥз Быдӟым Вормонлы 70 ар тырмон арын. 
   Кышкыт оже пыриськем, бырем, та аръёсы фронт мышкын тыршем гуртоосыз - Балезино ёросысь Истишур гуртысь бӧлякъёсыз - сярысь гожъян мылкыдыз Надежда Николаевналэн берло аръёсы ялан сюлэмзэ бугыръяса улӥз. Табере малпанэз быдэсмиз – «Тодамы ваёмы котькудзэ» («Вспомним всех поименно») документальной материалъёс вылэ пыкъяськыса гожтэм книга лыдӟись доры вуиз. Кӧня юалляськоно, утчаськоно, бугыръяськоно луиз авторлы. Огпол гинэ ӧз вазиськылы Подольск карысь военной архиве, интернет сайтъёсты сӥсъяса ортчиз. Материал люканы юрттӥзы Балезино ёросысь Пыбья гуртысь кузпалъёс Нина Азарьевна но Серафим Васильевич Волковъёс, та ёросысь ик библиотекаын ужасьёс, Можгаысь шаердотонъя музейысь научной сотрудник Андрей Соловьев.
 Юн дуно луо Подольск архивысь шедьтэм документъёс. Гуртоос ас синмынызы адӟозы ӵыжы-выжызылэсь нимтулзэ, ку армие басьтэмын, кытын служить каремын но кытын бырыны шедемын яке чиптэм-чаптэм ышемын.
 Сборникез узырмыто туспуктэмъёс, бечеосызлэн, бӧлякъё- сызлэн тодэ ваёнъёссы, авторлэн Истишур гуртэзлы сӥзем кылбуръёсыз.
 Бадӟым уж лэсьтэмын. Таиз малпанэз быдэсмемын. Но Надежда Николаевна творческой адями, эсьма нош маин ке но шумпоттоз.
 Галина Сунцова.
 Глазов ёрос.
   Гужем - выль сезонлы дасяськон вакыт   Чебер турлы сяськаосын пумита лыктэмъёсты Юкаменск ёросысь Верх-Униысь культурая юрт. Азбаразы ик сылэ Быдӟым оже пыриськемъёслы памятник, нош писпу вылэ каръяськиллям аистъёс – адями киосын лэсьтэмын ке но, улэпесь кадь адӟисько.  
   Татысен ӧръяськиз Удмурт культурая центрлэн ужез 2005-тӥ аре та юртын ужзэ радъяз Удмурт культурая центр. Юкаменск ёросын соос ньыль ини: Палагайын - бигер культурая, Шамарданын - бесерман, Пышкетын - ӟуч. Удмурт центрез кивалтыны оскизы Валентина Николаевна Лялиналы. Солэн кивалтэмез улсын, центре пыриськисьёс но «Инвожо» коллектив Пичи Пургаын ортчись Гербере вуылӥзы, Быдӟым Вормонлы сӥзем спектакльзэс Алнашын возьматӥзы - сокем умой дасямын вал со. Лудорвае но ветлытэк ӧз кельтэ: отчы пыриськиз Трефиловъёслэн удмурт семьязы.
 Нош ёросын, оло, одӥг ужрад но соостэк ӧз ортчылы. Кылсярысь, аръёс ӵоже вунэтонтэм кылиз ёросын ортчем «Анна кенак ӧтчаське» тунсыко ужрад.
 Вератэк кельтыны уг луы тани мае но: со вакытэ ик удмурт сценарийёсын, шудонъёсын пичигес книга поттэмын вал.
 Но кылем арын Удмурт культурая центр Верх-Униысь Ново-Еловое выжтэмын вал. Озьы асьсэос ик ужасьёс кенешизы: уго Верх-Униын мар но со ортчытоно ке, бадӟым ужпум – арганчи ӧвӧл. Фонограммаен турсконо луэ. Нош Ново-Еловоысь арганчиез Виктор Кондратьевез ёросын тодӥсьтэмез ик ӧвӧл, ачиз шудэ но, ачиз ик кырӟанъёс но кылдытэ. Кез ёросын ортчем элькун Гербере но новоеловоос пыриськизы ни.
 
 Мӧзмонлы уг сётско Удмурт культурая центрез выжтӥзы ке но, Верх-Униысь культурая юрт мӧзмыса уг улы. Кивалтӥсьлэн Лариса Леонидовна Поздеевалэн верамезъя, 12-тӥ июне соос Юкаменскын ортчем «Эшъяськон празднике» пыриськизы: удмурт сиёнъёсын-пӧрамъёсын быдэс ӝӧк дасязы вал.
 Культурая юртын кык коллективзы: «Купанча» - отчы арлыдоос пырисько, но «Инвожо» ансамбльзы. Таосты ӵем гинэ адӟыны луэ мукет гуртъёсын но ёросын ортчись концертъёсысь-шулдыръяськонъёсысь. Калык тодазы ваёз, дыр, «Битва хоров» ужрадэз. Ёжевоысь воргоронъёслэн но Верх-Униысь кышномуртъёслэн вожвылъяськемзы яркыт праздниклы пӧрмиз.
 
 Но гуртоослэсь улонзэс азьвыл кадь ик узыр шуыны уг луы ни. Лариса Леонидовналэн верамезъя, калык ӧжыт, ансамбльёсы ветлӥсьёс ичиёмо, воргоронъёсты воксё но таӵе ужрадэ кыскыны уг луы. Соин но, вылды, егитъёслы татын кык полэс шумпото. Тани выль ужасьсы Марина Николаевна Кутявина исследовательской уж но гожтӥз ини, «Семантика удмуртских узоров» нимаське. Табере сое Ижысь методической центрын дунъялозы.
 - Культурая юртын ужасьёс одно ик та выллем исследовательской ужъёсты нуыны кулэ. Гуртъёслэн историоссы, улӥсьёссы, вашкала сямъёс-праздникъёс, калык дӥськутъёс сярысь – со зэм но, туж тунсыко но, пайдаё но луэ. Но, мон сямен, та ужез тужгес аспӧртэмлыко но узыр сётыны быгатозы дышетскем муртъёс гинэ. Марина Николаевна ӵапак исторической факультетэз йылпумъяз, соин ик со огшоры суредъёсты но ас синмыныз адӟыны быгатӥз, - ушъямзэ уг ваты кивалтӥсь.
 Юртэз но азбарез чебертон дыр
 Нош та вакытэ Культурая юртын мыно утялскон, юртэз толлы дасян ужъёс. Татын ини вань оскон техперсонал вылэ. Екатерина Николаевна Кутявина, Светлана Геннадьевна Булдакова но Елена Леонидовна Завалина вань ужъёсты быгатыса, мылысь-кыдысь быдэсто: сяська мертто, укноосты-выжъёсты мисько, буяло, концертной костюмъёсты чылкытато-дасяло.
 Мукет ласянь, ужась коллектив пичи бере, ваньмыз ог-огзылы юрттыса тыршо. Соин гужем уд но вала, кин кивалтӥсь, нош кин утялскись. Ваньзэ дэмен лэсьто, юртсэс выль сезонлы дасяло.
 Елена Пономарева. 
 Юкаменск ёрос. 
 Туспуктэмъёсыз авторлэн.
   Мед чузъяськоз вордскем кыл!   «Туган авыл» ёроскуспо фестиваль туэ пусйиз пичи юбилейзэ. 5 ар тырмиз, кызьы «Металлист» заводлэн директорезлэн К. Ф. Касимовлэн кичӧлтэмезъя Глазов ёросын нырысьсэ ортчиз бигер кырӟанъя но кылъя конкурс. Арысь аре со тросгес калыкез люка, паськытгес но узыргес пӧрме. 
   Озьы араз одӥг пол Малый Парзи гуртлэн бервылаз чузъясько бигер кырӟанъёс но кылбуръёс. Туэез люкаськем кемдӥз ӵапак бигеръёслэн Ураза-Байрам праздниксэс пусъён дыре. Нуналмысь кадь зорись куазь но чебер ужез исаны дӥсьтымтэ, лэся: шунды пиштӥз, небыт тӧл вешаса кадь гинэ пельтӥз.
 Нош огазе вуизы балезино бигеръёс – Кестымысь но Падероысь, юкаменск бигеръёс – Засековоысь, Шафеевоысь, Палагайысь, Починкаысь, Глазов музъем вылын улӥсьёсыз – Кочишевоысь но Тат. Парзиысь, Глазов карысь.  Яркытгес но эшшо чебергес кариз фестивалез иж куно – бигер крезьгуръя, кырӟанъя но эктонъя «Асылъяр» нылпи ансамбль.
 - Вордскем кылзылы, ас калыксылэн лулчеберетэзлы мур гажанэн улӥсь адямиос люкаськылӥзы татчы, - вера Глазов ёросысь лулчеберетъя но туризмъя ценртысь ӧнерчи Светлана Николаевна Захарова. – Тазьы огъя люкаськемзы та мылкыдзэс эшшо юнматыны юрттэ.
 Конкурс улсын ялэмын вал кык номинациос. Пинал кырӟасьёс пӧлын 1-тӥ степенё Дипломен пусъемын Засековоысь Алсу Митюкова, 3-тӥ инты но та гуртэ ик кошкиз. Нош 2-тӥ интые потӥз Глазовысь Лилия Арсланова. Мӧйыос куспын вожвылъяськонын устоеныз кырӟасен жюри лыдъяз Палагайысь Раис Абашевез.
 Нимазы дунъямын куинь кузя кырӟасьёс, таосыз пӧлын вормизы Глазовысь бигер центрлэсь данзэ утисьёс. Учкисьёс нош синмаськемзэс веразы Глазов ёросысь Кочишево гуртысь Хатима Арслановалы. 
 «Художественное слово» номинациын мӧйыос пӧлын жюри висъяз Кестымысь Эльмир Касимовез, нылпиос пӧлын – Лилия Арслановаез.
 Вератэк уд кельты созэ но: вормисьёс Лауреат нимын но уксё премиосын пусъемын. Тани, шуом, 1-тӥ интые потэмъёс быдэн 8 сюрс манет басьтӥзы.
 - Ваньмыз, мар лэсьтӥське та ужрадын - туж но туж ӟеч, ушъямон, - азьланьтэ веранзэ Светлана Николаевна. – Фестивальлэн программаяз азьланяз туж потэ на вал выль номинация пыртыны. Усто луысал, арганчиосты люканы быгатысалмы на ке.
 Лулчеберет удысын кема аръёс ни тыршись муртлэсь та малпанъёссэ К. Ф. Касимов санэ басьтытэк уз кельты, дыр. Ачиз но со та ужезлы нимысьтыз саклык но дыр висъя. Бигер культураез азинтонъя мыло-кыдо тыршемез понна Глазов ёрослэн тӧроез В. А. Терский солы Данъян грамота сётӥз.
 Лариса Гурьянова.
 Глазов ёрос.
   Мед вӧзам луысал - ӟыгыртысал, чупасал   Йырам пӧртэм малпанъёс, Улонэн ортчем аръёс. Кудзэ-огзэ вералом, Сюлэм пыдсысьтым поттом. Кинлы бен со кулэ - Мынам малпанэ? Оло, кин ке но лыдӟоз, Азьло улонэз тодоз, Вунэтэмзэ выльдыны кутскоз, Яке чик вылез вордскоз. Мусо анаелэн, Татьяна Семёновна Богдановалэн (Хариналэн), улонэз туж курыт вал. Бадӟым семьяысь нырысетӥезлы пиналлы аслыз сузэр-вынъёссэ пыд йылазы султытоно луиз – мумиз-айиз вазь кулӥзы. Юрттӥсез - песятаезлэн Иван выныз гинэ вал. 
   Ас поннамы будӥмы 19 арес тырмыса, Иднакар гуртысьтыз Полдарае вуэ – Коля Богдановлы бызе. Пель позырамын сирота ныллэн: киосыз котьмалы мыно - пӧраны но, ужаны но. Егит кузпалъёс бӧрсьысь бӧрсьы вить пинал вордо. Мон шоретӥез вал. Пыр малпалляй: малы меда монэ Нева шуиллям? Бадӟым будыса гинэ тодӥ. Пинал вайыкузы, ӵош кыллем кышномурт, картсэ келяса, вокзалысен шонерак роддоме пырем. Нош кузпалыз солы тазьы вераса кельтэм: пи ке вордскиз Володя ним пон, ныл ке – Нева. Со кышномурт пи ваем, нош мон - Нева луи.
 Война кутскем бере, муми вить пиналын дол-дол огназ кылиз. Мае но чидано-адӟоно ӧз луы солы но Тоняен Ритаен апайёсылы: пу дасян, пудо сиён ворттон, бакчаен турскон, одӥг трудодень понна колхозын нуналэн-уен кустэ тӥян.
 Ми, пичиос, ас поннамы нуналъёсты ортчытъямы. Пичи Галя сузэре, йӧскадь сиён шедьымтэен, рахитик луыса будӥз. Азбар косяк вылэ эбек кадь кӧт вылаз шунды шоры выдоз вал но кыллёз. Дораз пукыны дыр ӧй вал – ми бакчаын, азбарын пырскылӥмы. Мар карыны вералляз муми, вазь ӵукна ик уже мыныкуз.
 Пичи сузэре озьы ик курадӟыса «кырыж кук» будӥз – лёгыны но чот-чот уг быгаты вал. Гуртамы сыӵеос Омель Славик но Олексей Витя вал на. Война бырем бере соосты Иже нуыны медӥзы, но Инмар ас ужзэ лэсьтӥз. Галямылэн пыдъёсыз шонерскизы асьсэос, пичигес мугоръем ке но будӥз.
 Картошкалэсь ческыт нянь Улон каньылля воштӥськиз буби войнаысь бертэм бераз. Пӧсьсэ но, кезьытсэ но адӟем муми эшшо но мылкыдо луиз: котькытчы вутскылӥз, котьмае лэсьтыны быгатылӥз. Пӧрамзэ ке син шорам пуктӥсько, синвуэ потэ, сиёнлэсь шӧмзэ тодам вайыса, сялае кошке. Пызь ӧвӧлэн, нянь пыжылӥз картошка вуштыса. Но ныркылыкуз пӧлаз котьку поныны шедьтылӥз ческытсэ: палэзь, льӧм. Изюмен батон кадь луылӥз.
 Ӝуась гур азьын табань но преженник пыжылӥз. Сое ми йӧлэ яке нелькем узы-борые верттылыса сиылӥмы. Турын чай юылӥмы - ӵемгес пышкулонэн. Нокыӵе песок-сакыр ӧй вал соку. Бӧрысьгес нянь суретлэсь пыжылӥз гордкушманэн, льӧмын, губиен, ӵужкушманэн, калягаен, картошкаен, кубистаен куасам. Варсь но сур пуктылӥз. Ӵужъемзэ котьку ачиз лэсьтылӥз. Со коньыт варсен табань сюдылӥз, сезьы кисаль суралляз. Нош перепеч! Али но син азям гур азьын табапудэз кыскамез-донгамез, берыкъямез. Бамъёсыз гур пӧсьлэсь ӵыж-ӵыжесь. Пӧсямзэ айшетэныз ӵушылэ, кышет пумъёсыз гурулаз тыремын. Мед луоз вал али вӧзам, ӟыгыртысал, чупасал со ӵыжыт бамъёссэ.
 Нылъёсыз бызем бере, куно ӧтчан дыръя, эмеспиоссэ пумиталляз олокыӵе но сиён-пӧрамъёсын: гӧршокын сылмытэм варенча, ӟазег сӥлен ӝук, шыд. Ваньзэ сое гур пушкын дасялляз. Сур пуктылӥз, брага лэсьтылӥз, сюкасез гинэ но сур кадь луылӥз. Сюкась юмалзэ чугунын гур пушкын юмалӟытылӥз. Чечыен кадь коньыт луэ вал.
 Газетлэсь шторкаос Чылкыт ласянь ке учконо, со туж йӧно кышномурт вал. Корка пушез котьку дун возьылӥз. Гур тӧдь-тӧдь маялтэмын. Вӧлдэтэз ӵуж-ӵуж улылӥз. Великтэм азьын гизьыен ниръяса-зыраса полэз миськылӥз. Солы луыса юри пень ву азбарын тылскыса дасялляз. Паськытэсь вольытэсь пол пулъёс тӧдьы-ӵуж луылӥзы. Соос вылэ ас киыныз куэм половикъёсыз валемын вал. Коркан чылкыт, сайкыт, ческыт зыно луылӥз. Укноосын азьло, конешно, шторкаос ӧй вал. Ритамы газетъёсты пужыен вандылыса ошылылӥз. Улон азьланьскемъя, со газетъёсты марля воштӥз, собере тӧдьы басмалэсь вурылӥзы, улӥзэ плетюшкаен чеберъяллязы. Бӧрысь ини потӥз тюль. Али тюлен бен сое уд ни ӵошаты – пужыосыз но огшоры, сӥньысэз но простой.
 Гажан мылкыд но исан ним Калык кусыпъёс но воштӥсько, ява. Муми-буби коть огпол кинэн ке мед тэргаськозы вал. Ӧй вал вожвылъяськон сямзы но. Ваньмыз одӥг тубат вылын кадь сылылӥзы.  Нокин ӧз вылтӥяськылы, нокин нокинэ ӧз ултӥялля. Нош гажан шуон туж вылӥын вал. Гажаллязы ӟеч ужасез, бускельёслы, пересьёслы юрттӥсьёсты. Арлыдоос бурдъяллязы пичиосты, соосыз лӧптыса ик ужаллязы. Нылпиез куаретӥсь, пыкылӥсь ӧй вал. Нош уждун коньдонэн тырыны кутскем бере, кусыпъёс чылкак воштӥськизы кадь, потэ. Уг тодӥськы, ас гуртам, Полдараям, кызьы вал. Но… Ужаны Чебершуре вуыса, мукет суредэз адӟи. Школаын дышетэм бере, колхозэ ужаны потано луылӥм. Тӥни отын ужан мылкыд воксё мукет вал – пиналъёсыз дышетон, ужез радъян интые ми вӧзын уксё басьтӥськоды шуыса куаретылӥзы. Турын калтон но юн урод радъямын луылӥз. Эх, медло вал ас калыке пӧлын, малпалляй.
 Мынам гуртоосы ог-огзылы нимын вазиськылӥзы. Туэ тросэз исаськон ним нуллэ. Куддыръя нимынызы вазиськиськод ке, уг но валало, соин верасько шуыса. Исан нимзэс гинэ потты, ваньмыз интыяз вуэ.
 Война шуон троссэ кышноосты пал кельтӥз. Но луло макелэн, нянь сием сяна, яратэмез но потэ ук. Тӥни озьы буби ожысь лыктэм бераз, Маланья кышнолы пи кузьмаз. Ас семьяяз пиез ӧй вал, нош мурт кышнолы пи лэсьтӥз. Муми пал кылын но ӧз пыкылы сое та пумысен. Кышно кышноез валаз, луоз. Пиез будыса, бубилы вал нуыны-вайыны юрттылӥз. Мон солэн сюаназ но вал. Тупаса со братэным улӥм, но улонысь вазь кошкиз.
 Муми туж мудрон кышномурт вал. Ас улонэныз милем возьматылӥз пример. Соин ик,  вылды, ми вань нылъёсыз Тоня, Рита, мон но Галя сое нокуд ласянь ӧм сапталэ, возьытэ ӧм уськытэ. Ваньмы ик «Ветеран труда» луыса пенсие потӥмы. Ӟеч мед улоз ни сояз дуннеын. 
 Нева Наговицына.
 Глазов ёрос.
 Туспуктэмез семьялэн архивысьтыз.
   Макем ӝог вуозы, сокем ӝог кысозы   Яр ёросын югдурез син улаз возе Тылпу кысонъя 44-тӥ часть. Иван Михайлович Рякинлэн кивалтэм улсаз коллектив нуналмысь калык пӧлын валэктон уж нуэ. Со ужазы валтӥсез ӧвӧл ке но, туж кулэез луэ. Но улон сыӵе ини, тодыса-валаса, эскериськыса но секыт югдуре шедьыны луэ. Сыӵе дыре тылпу кысӥсьёс ӝегатскытэк юрттыны дырто. 
   
 - Туэ ӝыны ар куспын Яр ёросын 12 пол тылпу потаз. Кылем арын кыклы ичигес вал, - вераськонзэ кутскиз Иван Михайлович. – Жаляса вероно, кык мурт бырыны шедиз, миым таӵе адӟонэз выламы ӧм шӧдэ вал. Кышкыт йылпумъянъёслэн мугзы – тамак кыскон, юыса умме усён, эскерытэк гур эстон. Тросгес учыръёс кемдо шук-шак семьяосын.
 Ӵемгес тылпу потан учыръёс луыло Ярын но Пудемын. Быдӟалазыя но, улӥсьёслэн лыдзыя но ёросын та черкогуртъёс тужгес но бадӟымъёсыз.
 Тылпу кысӥсьёс юн кусып возё муниципал кылдытэтъёслэн кивалтӥсьёсынызы, уго поселенилэн йырыз ик гуртъёсын та уж понна кыл кутӥсь но луэ. Соин но интыысь администрациен ӵош, алон уж нуэм сяна, ужрадъёс ортчытъяло.
 Со сяна, вить поселениосын: Пудемын, Озёркиын, Еловоын, Никольскын, Зюиноын - тылпу кысонъя дружинаос кылдытэмын. Дружинникъёслы куронъёс сыӵе ик чурытэсь пуктэмын: ӝуась юрт доры тылпу кысон машина кӧня ке минут куспын вуыны кулэ, командалэн дӥсяськемез-дасяськемез секундъёсын лыдъяське.
 Иван Михайловичлэн верамезъя, интыысь тылпу кысӥсьёссы – юрттӥсьёссы - туж оскымонэсь, техниказэс кулэезъя дасяса возё. Асьсэос соос мукет ужъёсын тыршо ке но, котькуд минутэ дась гуртооссылы юрттыны. Соослы луыса ик, кык учыре тылпу дыраз зӥбломытэмын вал. Тани одӥгаз «горд атасэз» улӥсьёс синйылтӥллям, соку ик вазиськиллям дружинникъёссылы. Ӝегатскытэк но валаса «ужамзылэн» емышез – тыл интыяз ик ӝокатэмын.  Озьы ик мукет учыре но, Ярысь пожарникъёс вуытозь, интыысь ДПК тылпуэз кысӥз ни вал.
 Кивалтӥсьлэн верамезъя, тылпу потӥз шуыса пӧялляськыса  жингыртэмъёс уг луыло. Шӧдтэк шорысь сигнализация шат ужаны кутскылэ – таӵе учыре но команда тупыр-тапыр вуэ. Ӵындэмез-ӝуамез ӧвӧл ке – туж умой ни.  
 44-тӥ частьысь воргоронъёс уже гинэ выемын ӧвӧл. Юн эшъясько спортэн. Ёросын но элькунын ортчись ӵошатсконъёсы пыриськыло, вормисе потыло. Со сярысь борддорысьтызы Дипломъёс но Таукаронъёс возьмато. Командаязы спортъя мастере кандидатсы но вань. Со Леонид Васильевич Семакин. Туэ июне Элькун Тӧро Александр Соловьёв ужаз ӟеч азинсконъёс басьтэм понназ сое Таукаронэн данъяз. Солэсь адӟем карыса, мукетъёсыз но, тужгес егитъёсыз, ялан быгытъёссэс, сӥльвирзэс юнмато.
 Галина Богданова.
 Яр ёрос.
   Удмурт музъемлэн кырӟасез   Дэбес ёросысь Тыловай гуртын усьтэмын Геннадий Корепанов-Камскийлэн музей юртэз. Кылем арняе мыным шаертодосчиосын ӵош отчы вуылыны кылдӥз.  Жингрес удмурт кырӟанъёсын, сюкасен пумитазы милемыз тыловайёс. Тодматскеммы бере, рос-прос дано бӧляксы сярысь мачкизы. 
   Музей кык люкетлы висъяське. Кыӵе коркан ортчиз композиторлэн пинал дырыз, адӟыны луэ пу коркась, кытын азьло нылпи садлэн сиськонниез вал. Но пушказ ваньмыз лэсьтэмын озьы, кызьы со вал крезьгурчилэн юртаз. Культурая юртын интыяськемын Геннадий Корепанов-Камскийлэн но солэн нимыныз герӟаськем арбериосын адӟытон.
 - Пинал дырысеныз вань гурт ужъёсты быдэстылӥз, - мачке Алексей Андреев, Геннадий Корепанов-Камский нимо музейлэн адӟытон залэныз кивалтӥсь. - Ачиз пӧртэм крезьгур тӥрлыкъёсын шудыны дышетскиз: балалайкаен, арганэн, собере баянэн но. Туйлэсь олокыӵе но шуланъёс кылдытылӥз. Пудо возьмакуз, кияз сюлоез но крезьгуро тӥрлыклы пӧрмылӥз.
 
 Но жаляса верано, пинал муртлэн огдыре анаез-атаез улонысь кошкизы, пересесь ни вал.
 Вуоно крезьгурчи покчи классъёсын дышетскем Верх. Шудзя гуртын, нош Тыловайын быдэстэм сизьым классэз. Туж шаплы пияш вылэм. Одӥг пол, пе, историяя урокын Геня юа дышетӥсезлэсь: «Марья, туннэ мунчо эстом-а?» Пиналъёс бакомиллям: кызьы озьы дышетӥсен вераськыны дӥсьтэ. Собере тодмо луэм ни, Мария Михайловна – пияшлэн тётяез, кудӥз дорын со улэ.
 Бӧрысьгес ми кино учким, кытын удмурт кизили тыловайёсын пумиськон ортчытэ. Отын 70 аресъем воргорон Геннадий Корепанов-Камский ачиз вера, туж, пе, мон кылыктэм, жугиськись вал. Сыӵе сямыз понна ӟуч классэ пуктӥллям. Отын но, пе, парта сьӧрын шыпыт пукыны ӧй быгатылы. «Берытскисько но берпалам пукисьёсты я одӥгезлы мыжгисько, я мукетызлы. Урттылӥсько ни дышетӥсьлы: «А он дерётся».
 Кырӟась, арганэн шудӥсь Геняез яратӥллям бӧлякъёсыз но, мукет гуртъёсын улӥсьёс но.
 - Художественной самодеятельностен концертъёсы потало ке, гуртъёсын калык вите ни вал: Ягвуко Геня, Мишалэн пиез, арганэн шудоз, - мачке экскурсиез нуись. - Школа бере колхозын ужаз, но кин ке таланто егит пилы ӵектэм дышетскыны, со пыриз Ижысь крезьгуръя училищее, собере куинь ар армиын служить кариз. Отын но художественной самодеятельностьын выступать кариз. 
 
 Геннадий Корепанов-Камский крезьгурчи гинэ ӧвӧл, кырӟась но. Котькуд кырӟанэз пичи спектакльлы пӧрмылӥз. Кылзӥськомы пластинкае гожтэм «Лымы тӧдьы» калык кырӟанэз. Кызьы сое быдэстэ Геннадий Михайлович! Сюлэме ик пӹча.
 Нош кинлы ке шуд усем сое улэп дыръяз кылзыны.
 Глазовысь Владимир Сбоев нюлэсэз утёнъя удысын тыршемын. Со тодаз ваиз:
 - Мон нюлэсчиослэн конференциязы пыриськи. Ужрад бере концерт вал. Лыктӥз отчы Геннадий Корепанов-Камский но. Ваньзэсты ӟечкылаз но шуэ: «Мон татчы огнам ӧй лыкты, мынам кык ымныры – одӥг палыз Корепанов, мукетыз Камский».
 Нош малы Корепанов эшшо Камский луэм на, валэктэ Алексей Андреев:
 - Огдыре кык Корепанов крезьгурчиос улӥзы: Герман Афанасьевич но Геннадий Михайлович. Соосты медаз суралэ шуыса, Герман Корепанов ӵектэм Геннадийлы ас фамилиез борды Камский ватсаны. Кама - шаермылэн тужгес но бадӟымез шурез, нимыз туж тупаз Геннадий Корепановлы.
 Тыловайёсын ас ӵыжы-выжыосы- нымы кадь пумиськылӥм. Куно коркаязы утялтӥзы, трос кырӟанъёс-эктонъёс ӵошен быдэстӥмы. Соос пӧлын тодмо крезьгурчилэн кырӟанъёсыз но: «Ветлӥ-ветлӥ колхоз садэ» но мукетъёсыз.
 Нош кыӵе арганчиен тодматскимы! Николай Кардапольцев – Удмурт Элькунысь дано ужась, «Играй, гармонь!» передачаослэн геройзы, дэбесъёслэн одӥгез яратоно арганчизы.
 Альбина Бушмакина.
 Дэбес ёрос.
 Туспуктэмъёсыз авторлэн.
   Мур пытьы кельтӥз   Кык арня талэсь азьло шаермы люкиськиз одӥгеныз йӧно воргоронэн, калык писателен, искусство удысысь дано ужасен, Удмурт Элькунлэн Кун премиезлэн лауреатэныз, Россия Федерациысь дано ужасен, Удмурт Элькунлэн дано адямиеныз Егор Загребинэн. 
   Озьы кемдӥз ни: пӧсьтолэзьлэн 4-тӥ числояз вордӥськиз ке, та толэзе ик улонысь кошкиз. Солы 78 арес вал. Нош капчи мылкыдызъя егитъёслэсь но ортчылӥз, оло. Котькинэ серекъятыны быгатылӥз, нош кулэ дыръяз интыяз но пуктылӥз. Йыбыртъяса, сюлворыса ӧз ветлылы – кышкасьтэм сямыныз вылӥ кивалтӥсьёсын но керетылӥз.
 Котьку вал калык пӧлын. Трос пол вуылиз ёросъёсы, праздникъёсын, пумиськонъёсын, юбилейёсын  чебер но быгатыса вераськылӥз.   
 Будон сюрес Якшур-Бодья ёросысь Кутоншур гуртысь Загребинъёслэн семьязы бадӟым вал: куать пи но одӥг ныл. Пичи дырыз война вакытэ тупаз. Со вакыт сярысь Егор Егорович тазьы тодаз вае: «Дедкое мушкась вал, мушъёс кадь ик ӝикыт… Тятяе но лякыт сямо вал, нош улон сое егитысен секыт адӟонэ вуттӥз… Анае пичи мугоро, юн сямо кышномурт вал, черкез кесятозь, отын ужаз, колхозэ ӧз пыры. Инмарлы оскон мылкыдыз мыным но пыӵаз… Бакчамы – 40 сотка, котыраз тэль но пудомы. Эн азьтэмъяськы – сютэм уд кулы…»  Дедкоезлэсь но атаезлэсь мушъёсын вырон Егор Егоровичлы но выжиз. Улытозяз со муш вордӥз.
 Гуртын улонэз Егор Егоровичлэн нянь но коньдон ласянь гинэ куанер вал. Нош тодон-валан, адями сюлэмез шӧдон, инкуазез чаклан - пичи дырысен дунне шоры учконаз каръяськизы.
 Шаркан ёросысь Сосновка школа бере Егорез колхоз кузё, ас интыяз кельтыны малпаса, гурт ужасьёсты дасясь школае дышетскыны ыстэм. «Отын кык арня дышетски но, эшъёс шуо: бригадир гинэ луод. Нош мынам «генерал» кариськеме потӥз, малы мыным «ефрейтор». Документъёсме басьтӥ но Иже шонтӥ. Но пединститутэ пырыны бер вал ини. Гуртэ бертыны возьыт. Отчы-татчы утчаськыса, крезьгуръя училищее пыри. Арганэн шудыны быгатӥсько вал, кырӟаны но куарае вань. Отын ӝыны ар дышетскыса вуи но, милемыз Пантелей Кузнецовен Удмурт театре ӧтизы: массовкаын, пе, шудӥсь кулэ… Ӝыны ар ортчыса, Ленинградысь театръя институтэ мыныны конкурс ялӥзы. Мон ортчи».
 Удыс быръемын 1956-1961-тӥ аръёсы Егор Загребин Ленинградысь А. С. Островский нимо театральной институтысь студент. Огпол таӵе югдур кылдӥз: удмурт студентъёсты удмурт пьесаез шудыны косӥзы. Нош выль пьеса ӧвӧл. «Ленинградын ӵап Василий Яковлевич Перевощиков стажировка ортче вал, - тодаз вае писатель. -  Со мыным вазиськиз: Егор, тон веросъёсын выриськод ук – пьеса борды но басьтӥськы ай, оло, маке пӧрмоз. Тӥни озьы кутски мон «Тулыс зор» пьесае борды. «Тулыс зорлэсь» кык люкетсэ Ленинградын пуктӥмы, отын ик возьматӥмы. Паймизы соку: сыӵеез вылымтэ на».
 Институтэз йылпумъяса, Удмурт драмтеатрын артист луыса ужаз, отын ик литературая ёзэтэн кивалтӥз. Со дыре ик  сцена вылэ но поталляз. Нош нырысьсэ артист луыны быгатэмзэ солэсь шӧдӥзы Ижысь музыкальной училищеын дышетскыкуз ай – «Азин» спектакльлын начдивлэсь Владимир Азинлэсь рользэ шудӥз.
 Чырмыт адями одӥг интыын ӧз чидалля. Татысь кошкыса, выжиз телевидение - тыршиз режиссёр но валтӥсь редактор луыса. Ялан командировкаосы поталляз, тунсыко адямиосын пумиськылӥз. Сюлмысь вераськытэк, кызьы, пе, дасялод ӟеч передачаосты. Ӵапак та выкытэ  пьесаосызлы трос материал люказ.
 «Тулыс зор» драмаеныз литературае сюрес лёгыса, собере «Тӧдьы юсь», «Мынам яратонэ татын» драмаос, «Насьток но Исьток», «Эн кушты монэ, туганэ» комедиос, «Эш-Терек» легенда, «Кикы нош силе но силе» трагедия гожтэ. Ваньмыз соос Удмурт театрын пуктэмын.  Кылсярысь, «Эн кушты монэ, туганэ» пьесаез пуктэмын Чувашиысь К. Иванов нимо театрын. Тросаз та произведениосын действие гуртын радъяське яке гуртын вордскем но будэм геройёс возьматэмын. Сямъёссыя, улон шоры учкемзыя, вераськон манерзыя соос лыдӟисез-учкисез 1950–1980-тӥ аръёсы удмурт гуртъёсын улӥсьёс доры вутто. Соос пӧртэмесь: ужасесь но азьтэмесь, егитэсь но пересесь, лякыт но чурыт сямоесь.
 Ӝоген Удмуртиысь писательёслэн огазеяськонзы егитъёслэн «Инвожо» журналзылы валтӥсь редакторе сое ӵектэ. Выль кивалтӥсь ужасьёсыныз котьку кенешылӥз, дэмланъёс сётъялляз, лыдӟисьёсын юн кусып возиз.
 Берло аръёссэ дас вить ар ӵоже кивалтӥз Удмурт Элькунысь писательёслэн огазеяськонэнызы. Со ялан сюлмаськиз, огшоры улӥсьёс но кивалтӥсьёс ог-огзэс мед кылозы-валалозы шуыса.
 Котькуд чурез – улонысь Гожъяськыны кутскемез сярысь Егор Загребин тазьы вера: «Мон сизьыметӥ классын дышетскыкум, «Советской Удмуртия» газетын Степан Широбоков ужа вал. Урамысен милемыз, колхоз бусые пень поттӥсь пиналъёсты, дугдытӥз но шуиз: «Ужамды сярысь асьтэос ик газетамы гожтэ ай». Мон кылзоно кариськи. «Советской Удмуртиысь» статьяе понна куинь манет басьтӥ. Туж шумпотӥ. Лавкаысь кампет басьтӥ но мемиме ушъяськыса куноятӥсько… Соку куинь манет бадӟым коньдон вал. Гожъяськон мылкыды ӝутскиз. Газетэ инкуазь суредъёсты, тылобурдоос, пӧйшуръёс сярысь чакламъёсме гожъяны кутски. Трос гожъяй «Советской Удмуртие», «Натуралистлэн сэрегаз» ыстылӥ».
 Нылпиослы но быдэ вуэмъёслы нимысьтыз книгаен поттыны быгатӥз веросъёсын «Нюлэс куараос», новеллаосын «Палэзь ӟускиос» бичетъёссэ. Автор туж мур вала но шӧдэ инкуазез, яратэ но сюлмыз висе со понна. Нош «Секыт адӟон» повестез пусъемын «Молот» журналлэн коньдон кузьыменыз.
 2004-тӥ арын лыдӟисьёс туж шуныт пумитазы «Яратонэ тон, вожанэ» книгазэ, кудаз пыремын тодмо удмурт артистъёс, писательёс, авторлэн дышетӥсьёсыз но эшъёсыз сярысь веросъёс, очеркъёс но пьесаос.
 Егор Загребин – зэмос публицист но. Журналъёсын, газетъёсын печатлам статьяосыз юн лэчытэсь – гожтэм югдур лыдӟисьлэсь мылкыдзэ бугыртэ, сюлэмаз пыре но малпаськытэ. Солэн произведениосыз берыктэмын ӟуч, чуваш, пор, мордва но мукет фин-угор кылъёсы.
 Улонэз Егор Егоровичлэн адӟем карымон, тужгес но егит творческой адмиослы. Нош гожтыса кельтэм чуръёсыз – Удмурт Элькунлэн узырлыкез.
 Дасяз Галина Сунцова.
 Мусо песятай кадь... Флор Васильевлы сӥзем ӝытэ милемлы, «Иднакар» газетысь корреспондентъёслы, пумиськыны кылдӥз Удмуртиысь дано писательёсын но кылбурчиосын. Соос пӧлын - Егор Загребин но. Та дырозь сое адӟылэммы вал ке но, таиз пумиськон тужгес вунонтэм кылиз, кадь. Уго лумбыт сямен ортчытӥмы артэ.
 Шуо, серемес пьесаосты, юморескаосты гожтӥсьёс, соосты верасьёс улонын, пе, сьӧд пилем кадь кунэресэсь, секыт мылкыдъемесь луо. Егор Загребин сыӵе ӧй вал. Пьесаосыныз но, улонын но со серекъятыны быгатылӥз. Зэм, ачиз мынь гинэ потоз, нош вӧзаз сылӥсьёс, кӧтсэс возьыса ик гор серекъяло ини.
 Тӥни соку но Егор Егорович куд-ог учыръёсты тодаз ваиз, трос вераськиз-серекъятӥз. Сыӵе ик со син азямы но кылиз – задор мылкыдо, гудыртэм кадь зол куараё… Тодам лыктэ, куаразэ кылыса, йырам чилектэм кадь малпан вуиз: «Тол Бабайлы та Егор Егорович туж укшасал». Вот Тол Бабай кадь ик вал но – лякыт, егитъёсты лӧпкытыны быгатӥсь. Вазьылэмез но нуныясь песятайлэн кадь ик: «Нылъёсы- мусоосы».
 Оскем уг поты таӵе адямилэн улонысь кошкемезлы. Ми понна со, туспуктэмын сямен ик, али но улэп, капчи мылкыдо, вешась - мусо Тол Бабай кадь.
 Елена Пономарева.
   Мылкыдъёс гомазы, вормонъёс данъязы   Сюмсиын ньыль нунал ӵоже ӵошатскизы гурт спортсменъёс. Данъяськымон спортъя ужрадмес дунъяны быгатӥз выль кивалтӥсьмы Александр Бречалов но. 
   Гужем гурт шудонъёс туэ 26-тӥзэ ини ортчизы, нош Сюмсиын нырысьсэ радъяськизы. Соин кузёос понна со вал бадӟым праздник, кудӥз трос сюлмаськонъёс сяна, уно шумпотон кузьмаз. Табере черкогуртын выль стадионзы, спортъя залзы – ваньмыз со школаен артэ. Озьы ик выльдӥськизы куд-огез ужъюртъёссы но сюресъёс.
 Вормон понна нюръяськон, котьку сямен ик, ӟырдаз ни нырысетӥ нуналаз ик. Шудонъёсы вуылэмъёс верало: ӵошатсконъёс но, сӥё-дано усьтон ужрад дыръя но зор-котэз нокин адӟем но ӧз кары. Люкаськем калыклэн та мылкыдыз юн паймытэм Элькун Тӧролэсь ужзэ быдэсъясез Александр Бречаловез.
  
 Йылпумъянъёсты учконо ке, куинь группаосын вормисе потӥзы Дэри, Кизнер но Сюмси ёросъёс. Шумпоттӥз Юкаменск ёрос, солэн 2-тӥ инты, но со сяна уйпал ёросъёсмы призёръёс радэ потэмъёсыз ӧвӧл ни.
  
 Балезино. Сергиноысь Тимофей Шатров гира ӝутъянын вормонтэм, лэся. Со нош чемпион нимзэ юнматӥз. Призёръёс радэ потӥзы эшшо кыкез гира ӝутъясьёссы, вань уга кинлэсь адӟем карыны, дышетскыны. Теннисэн шудонын кема аръёс ини ёрослэсь данзэ вылӥ возе Светлана Ашихмина, ачиз кадь ик мылкыдоесь егитъёсты будэтэ. Тани али но Виктория Копыловаен командазы туй медаль утӥз. Кивалтӥсьёс пӧлын шальыен шудонын Василий Некрасов но Владимир Шмелёв озьы ик призёръёс радын.
  
 Глазов. Адамысь тодмо полиатлонистлы Петр Арафаиловлы ӧжыт гинэ ӧз окмы призёръёс пӧлы шедён понна. Гурт шудонъёсы нырысьсэ пыриськиз но спорт амалэн ветлонын ассэ возьматӥз Пониноысь егит спортсмен Евгений Третьяков. Со 11-тӥ инты басьтӥз.
 Бадӟым оскон вал Настя Урсеговалы, 3 иськемез бызьылонын нылаш туй медаль басьтӥз, нош 1иськем но ӝыныяз – 6-тӥ интыын.
 Кытын ке вал ни ивор, Глазов ёрослэн командаез одӥг но медаль басьтымтэ шуыса, но со шонер ӧвӧл. Настямы сяна, туй медален бертӥз Дубовцевъёслэн спортивной семьязы. Сергей, Катя но нылзы семьяос куспын эстафетаын эшшо ке 2-тӥ интые потӥзы.
 Вератэк уд кельты Коротайысь эшъёсты Рая Ивановаез но Люба Коротаеваез: гира ӝутъянын кыксы ик 8-тӥ инты басьтӥллям. Ушъям потэ Куреггуртысь Диана Касаткинаез, солы малпамтэ шорысь сямен, мукет муртэ воштыса мыноно луэ, нош нылаш армспортын 5-тӥ инты басьтэм.
 Парзиысь Алексей Чирков нюръяськонын ӟеч пӧрмытэм, кужмоосыз радын ӧвӧл ке но, 7-тӥ инты но егит пи понна умой, озьыен, вормонъёсыз азьпалан.
 - Азьвыл аръёсы басьтэм интыысь вылэгес ӝутскыны пумен-пумен секытгес йӧтэ. 6-7-тӥ интыосын возиськылӥм ке, туэ 5-тӥозь тубыны чаклалляй, нош пӧрмиз берен – эшшо улӥе лэзькимы, - йылпумъян лэсьтыса шуэ ёросысь спортъя ёзэтэн кивалтӥсь Александр Столбов.
  
 Яр. Яръёс глазовъёсын одӥг группаын вожвылъясько, кыклы вылӥгес ӝутскыны быгатӥзы. Медальёссы трос гинэ: гира ӝутъянын Татьяна Веретенникова но Ольга Кутявина зарни но азвесь басьтӥзы. Эшшо одӥг зарни командалы ваиз Люба Корепанова, ки кужымзэ юнматыса. Туй медаль ватсаз на Руслан Бесчастный, дзюдоын вормыса.
  
 Красногорск. Ас палъёссэс шумпоттыны командалы номырин. Группаязы команда берпуметӥ интые кылиз. Но медальзы вань – зарни! Шальыен шудонын ёрослэн кивалтӥсьёсыз чемпионъёс луизы.
  
 Юкаменск. Ёрос кемалась данэ потӥз кужмо нылкышноосыныз, туэ нош армспортын Зульфия Арасланова но Ирина Ившина чемпион но призёр луизы.
 Юн шумпоттӥз воргоронъёслэн волейбол командазы: гурт шудонъёслэн историязы нырысьсэ быгатӥзы вормисьёс радэ потыны. Нокинлы уг кылды азьпалтыны кужмолэсь но кужмо полиатлонистэз Николай Злобинэз, со нош зарниен бертӥз. Карина Зямбаева - азвесь медален.
 Лариса Быгинская.
   Кусыпъёсты юнматон бордын тыршо   Элькунысь йӧскалык огазеяськонъёслэн оскем адямиоссы пумиськылӥзы Удмуртилэн Тӧроеныз Александр Соловьёвен. Али шаерамы 34 национально-культурной огазеяськонъёс ужало, муниципал кылдытэтъёсын 180 ёзэтъёсыз лыдъясько. Кылем арын кылдытэмын Удмурт Элькунын улӥсь калыкъёслэн ассамблеязы. Та дыре нуиське уж выль НКО кылдытон пумысен. Шаерын улӥсь абхазъёс мылкыд каризы асьсэлэсь огазеяськонзэс кылдытыны. Выль диаспора мукетъёсыз пӧлын интызэ шедьтоз, уго асьме элькунын калыкъёс ог-огзэс валаса  но гажаса улыны дышемын, ултӥянъёс, огыр-бугыр выронъёс уг шӧдӥсько. Та ласянь улосмы Россиын одӥгез умоез лыдъяське.  
   Йӧскалык культурая огазеяськонъёс шаерын бадӟым уж нуо: общественно-политической улонэ пырисько, пӧртэм пумо социальной проектъёсты пыӵато. Вань ужрадъёс чакламын калыкъёс куспазы ог-огзылэсь сямъёссэс валаса но гажаса мед улозы, палэнысь лыктэмъёс пӧламы улыны ӝоггес мед дышозы шуыса. Со понна кулэяськисьёслы юрттэт сётӥське, вордскем кылэз дышетонъя курсъёс усьтӥсько, дуннеысь калыкъёсын кусыпъёс азинтӥсько, экстремизм пумит алон ужъёс радъясько.
 Элькунын улӥсь калыкъёслэн сям-йылолъёссэс утён вылысь арлы быдэ праздникъёс орчыло. Быдэс элькун шулдыръяське Герберын, Сабантуйын, Масленицаын. Озьы ик улонэ пыӵазы ни творческой ӝытъёс но фестивальёс, кылсярысь, «Палэзян», «Петровское заговенье», «Высокий берег»;  «Язгытамчы» бигер инструментъёсъя конкурс. Нылпиос понна ортчыло «Пичи Чеберайёс но Батыръёс», «Ӵыжы-выжы», «Хоровод дружбы»; ужало «Шундыкар», «Русские умельцы», «Жэйгеэкият» лагерьёс; радъяськыло мини-футболъя, шахматэн, настольной теннисэн шудонъя ӵошатсконъёс.
 Йӧскалык огазеяськонъёслэн ужазы мыло-кыдо пырисько егитъёс. Огъёзооссы пӧлын ог-огдэ гажан, мурт сямъёсты валан мылкыд пыӵато, котыр ласянь кусыпъёссэс юнмато.
 Пусйыны кулэ, Кавказысь но Средней Азиысь потэмъёслэн огазеяськонъёссы юн чырмыт ужало шуыса. Армянъёс, азербайджанъёс, таджикъёс но узбекъёс нылпи юртъёсын, школа-интернатъёсын, ӧлексыослэн центръёсазы пӧртэм праздникъёс ортчытъяло.
 НКО-ослэн син улазы ялан возисько секыт югдуре шедемъёс, коньдон ласянь кулэяськисьёс. Кылсярысь, Украинаысь пегӟемъёслы юрттон вылысь, 2014-тӥ арын бадӟым акция радъяськиз. Соос понна люкамын вал ог 300 сюрс манет коньдон, дӥськут, нуналлы быдэ кулэ луись арбериос.
 Пумиськонын Александр Соловьев пусйиз: йӧскалык культурая огазеяськонъёс элькунын калык кусыпъёсты огсыр возёнын бадӟым инты басьто. «Асьтэлэсь кылдэс, йылолъёстэс утьыса, егитъёсты эшлыко улыны дышетӥськоды. Кыӵе шулдыр ортчытъяськоды йӧскалык праздникъёстэс, шумпотӥськоды куноостылы. Сыӵе ужрадъёсы вуылыса, матысьгес тодматскиське артысь улӥсь калыкъёсын, мургес валаськод соослэсь лулчеберетсэс. Бадӟым тау тӥледлы со понна. Оскисько, азьланяз но ӵош, кимес кутыса ик, ужаломы удмурт музъеммес узырмытон понна», - шуиз вылӥ кивалтӥсь.
 Дасяз Галина Сунцова.
   Быдэс Удмуртия – 2017   Сыӵе нимо 17-тӥяз фестивале люкаськылӥзы шаерысьтымы журналистъёс. Та ужрад арысь аре ортчытъяське, кык берло аръёссэ со Сарапул ёросысь «Нечкино» туристической центрын радъяське. 
   Пумиськонэ вуизы прессаын 150 пала ужасьёс. Соосты ӟечкылаз Элькунысь Тӧролэн но Правительстволэн Администрациезлэн кивалтӥсезлэсь ужзэ быдэсъясь Сергей Смирнов.
 - Калык тодыны кулэ, кыӵе ужъёс мыно ёросын, элькунын но дуннеын. Соин ик кивалтэт но СМИ куспазы юн герӟаськемын луыны кулэ, - шуиз Сергей Леонидович.
 Журналистъёсын пумись- кылӥз Элькун Тӧролэсь ужзэ быдэсъясь Александр Бречалов но. Час ӵоже кивалтӥсь журналистъёслэн лэчыт юанъёссылы валэктонъёс сётъяз. Вераськон мынӥз «Ижавиа» огазеяськон но самолётэ билетъёслэн дунъёссы сярысь, Кам шур вамен выж, кивалтэтын воштӥськонъёс, спорт но туала пресса сярысь.
 
 - Журналистъёслэсь мон витисько объективной луэмзэс. Берло дыре трос куаретӥськом кивалтӥсьёсты: сюресъёс уродэсь, нылпиослы шудыны нокытын, дунъёс бадӟымесь, котькытын жуг-жаг… Ужпумъёс вань, соос трос. Но асьмелы дышоно ни ӟечсэ но адӟыны-шӧдыны. Кӧня сюресъёс лэсьтӥсько, каръёсын но ёрос центръёсын спортъя комплексъёс пуктӥсько. Куаретыны капчи, но котькуд адями аслэсьтыз но юаны кулэ: нош ачим мон мар лэсьтӥ ни? – шуиз Александр Бречалов.
 Удмурт газет-журналъёсын ужасьёс юатэк ӧз чидалэ удмурт кылэз школаосын-садикъёсын дышетон сярысь.
 - Удмурт кылэз ваньзэсты дышетыны косонэз шонерен уг лыдъяськы. Татын мукет сюрес утчано. Нош удмурт культураез, кылэз, сям-йылолъёсты азинтыны, соосын герӟаськем проектъёсты улонэ пыӵатыны юрттэт сётыны мон дась, - малпанзэ усьтӥз кивалтӥсь.
 Прессаын ужасьёс улонэз сярысь но тунсыкъяськизы:
 - Кыӵегес ортчиз пичи дырды но марлэсь тужгес кышкаськоды вал?
 - Пичи дыры туж шудо вал, машинаосмы, дуно ваньбурмы ӧй вал ке но. Нош тужгес бадӟым кышканэ, дыр, - атаелэсь но песятаелэсь мылкыдзэс куашкатон, соосты ӝожомытон. Соос кыкназы ик туж ужасесь вал, адямиос гажаллязы. Со данэз улытозям мыным но возёно.
 Дыр шӧдонтэм улсын ортчиз. Кык нунал ӵоже журналистъёс дышетскизы: соос понна семинаръёс, экспертъёсын тунсыко пумиськонъёс радъямын вал. Озьы ик, тыро-пыдо шутэтскизы но: спортъя спартакиадае пыриськизы, кырӟазы. Жаляса верано, чебер Кам шур интыосты, куазь зоро улэмен, рос-прос адӟыны ӧз кылды. Соин Нечкиноысь одӥг мылкыдын кошким, шулдыр куазен татчы одно ик выльысь лыктомы шуыса.
 Елена Пономарева.
 Туспуктэмъёсыз Е. Дзюинлэн.
   Туж шулдыр! Туж ческыт!   Шаркан ёросысь Быгы гуртын куинь нунал ӵоже радъяськиз фин-угор сиён-юон пӧранъя «Быг-быг» фестиваль. 
   «Фин-угор дуннелэн лулчеберетэзъя шоркарез» дано ним Быгы гурт басьтӥз вал 2014-тӥ арын. Соку ик кичӧлтон сётӥзы «Быг-быг» фестивальлы.
 Кузь сюрес вылэ вазь ӵукна потӥмы ёросысь кык фольклор коллективъёсын ӵош – Парзиысь «Чебершур» но Кожильысь «Дыдыксин». Мынон-бертон ӵоже кырӟамысь но ӧм дугдылэ. Дырын-дырын автобус тыр гор-гор серекъям кылӥськылӥз: бераз пукисьёсты Кожильысь Володя Чупин шулдыртэ вылэм.
  
 Быгиысь лулчеберетъя юртэ пырон вӧзын гур азьын табань пыжиське. Соку пыжем пӧсь табанен милемыз клубе пыртыса утялтӥзы. Куазь ке ӧй зорысал, куно пумитан но, конкурсэз но азбаразы гинэ радъяськысалзы. Фестивальлы шуыса, быгиос бадӟым-бадӟым азбар висъяллям, арысь аре со узырме но шулдыргес луэ. Пӧраськонлы вить гур сылэ ни, эшшо одӥгзэ ӝуто на вал. Лэсьтэмын ӝӧкен но ӟусъёсын шутэтскон сэрегъёс. Тани интерактивной музей, солэн одӥгаз висъетаз озьы ик гурез вань – мылкыд карисьёс татын пӧрало, куноосты но та ужлы дышето.
 Мыло-кыдо пыриське фестивальлэн ужаз гуртысь библиотека но. Солэн залаз киужъёсын тунсыко адӟытон ужаз. Тодматскыны луэ фин-угор выжыысь калыкъёслэн улэм-вылэменызы но – со сярысь верало книгаос но бичетъёс, кудъёссэ ваё, пе, асьсэос кунсьӧр куноос.
  
 Фестивальлэн нырысетӥ нуналаз «Хоровод традиций» конкурс радъяськиз. Конкурсэ 17 фольклор коллективъёс пыриськизы – Дэри, Алнаш, Шаркан, Кияса, Дэбес ёросъёсысь вуиллям. Пӧлазы туж йӧно адӟиськизы глазовъёс но. 
 Конкурслы кутскон понӥзы алнашъёс. Чылкыт, жингрес куараосынызы вань калыкез паймытӥзы! Собере дэремъёссы но соослэн зэмос вашкала дэремъёс, «Айкайын» кадесь ик яркытэсь но чебересь. Сыӵе ик синмаськымонэсь кияса кенакъёс. Кыксы ик соос жюрилэсь тужгес вылӥ дунъет басьтӥзы. Куаразэс но, дэремзэс но вералод, нош кыӵе кылын удмурт калык кырӟанъёслэсь пуштроссэс валэктод-усьтод? Паймонлэн пумыз ӧвӧл – кызьы озьы вераны быгатэмын меда! Та узырлыкмес нокызьы но ыштоно ӧвӧл.
 Ас калыкедлэсь сиён-юонзэ пӧран сямез но туж утёно, егитъёсты солы одно ик дышетоно. Озьы шуыса ик, вылды, фестивальлэн кыкетӥ нуналыз быдэсак кадь егитъёслы чакламын вал. Коркась корка ветлыса, вашкала сиён-юон сярысь ивор люказы, собере асьсэос ик пӧраськизы. Ужрадъёс Шаркан ёросысь пӧртэм гуртъёсын ортчизы, нош ӝытазе егитъёс нош Быгие люкаськизы – этнодискотекае. Ваньзэсты лӧпкытӥзы тодмо егит кырӟась, ӝытъёсты нуись Петя Пушкин но «Эктоника» группа.
  
 Йылпумъясь но тужгес яркыт люкетэз куинетӥ нуналаз ортчиз. Пӧранъя «Милям ческытгес!» вожвылъяськонын куноос быгатӥзы дунъяны удмурт, коми, пор, мордва, эстон, фин но венгер сиён-юонэз. Милемлы соосты шӧмъяны ӧз кылды, но макем быгиос пӧраны быгато адӟимы-тодӥмы: быг-быг табанен но шаньгиен куноятӥзы. Паймонэз но ӧвӧл, ӵапак быгиослэн «Быгарда» командазы та бадӟым вожвылъяськонын вормисе потӥз шуыса.
 Огдыре сцена вылын нош творческой коллективъёс шулдыртӥзы. Ӟырдыт кичабонъёсын калык пумитаз Алнаш ёросысь эктонъя пор (мари) ансамблез.
 Кызьы ивортӥзы фестивалез радъясьёс, туэ эшшо но трос калык люкаськем, эшшо но ӟечгес пӧрмем. Котькинлы кельшем.
 Лариса Гурьянова.
 Шаркан ёрос.
 Туспуктэмез авторлэн.
   Шуръёс но тыметъёс ужаны кулэ   Кылем арняе Вотка ёросысь Пихтовка гуртын элькунысь Общественной палаталэн кенешонэз ортчиз. Кызьы шаерысьтымы шуръёсты но тыметъёсты кузё киосы сётоно, соосты пайдаё ужатоно – со сярысь вераськизы мер огазеяськонлэн ёзчиосыз.  
   Ужрадэ пыриськисьёс пусъё: Удмуртилэн бадӟым луонлыкез чорыг вордонэз, шутэтсконэз но туризмез азинтонын. Вузано чорыг вордон удысын вань адӟем карымон ужась эштос  - со «Пихтовка» рыбхозяйство. Та ужез ик быгатыса нуо куд-ог фермеръёс. Шуръёс но тыметъёс дурын шутэтсконэз радъясьёс но вань.
 Ӧнерчиос лыдъяллям ни: чорыг вордонэз валаса радъяно ке, араз ог 4 сюрс тонна чорыг вузаны, ог 500 ужан инты усьтыны луоно. Шутэтсконэз радъянэз ке лыдэ басьтоно на, эшшо 500 мурт уже интыяськыны быгатоз.
 Соин валче трос шугъяськонъёс но ужпумъёс, соосты сэрттытэк-пертчытэк югдур уз воштӥськы.  Кызьы ивортэмын вал, 77 процентэз гидроузелъёс - кузётэм. Нырысь соослы вань кулэ документъёс дасяно, нош собере ини кузё но шедьтыны луоз.
 - Та ужез интыысьтыз вырӟытон, ву объектъёсты инвестици ласянь синмаськымон карон понна кулэ огъя стратегизэ пусйыны, - шуэ Общественной палаталэн кивалтӥсез Павел Вершинин.
 Нимысьтыз программа луиз ке, ву объектъёсты, гидротехнической сооружениосты (выжъёсты, ӵыпетъёсты) ӟечлыко возьыны, чорыг вордонэз но шутэтскон интыосты радъяны луоз. Адӟем карымон та ласянь бускель Татарстан луэ: программалы луыса, отын 800-лэсь ятыр ву объектъёсты выльдӥллям но уже кутӥллям.
  
 Кенешонлэн ужаз пыриськиз Элькун Тӧролэсь ужзэ быдэсъясь Александр Бречалов.
 - Та удысэ ужбергатӥсьёсты кыскон понна, нырысь вамыш асьмеос лэсьтыны кулэ. Кузётэм шуръёсты но тыметъёсты уже кутыны мед быгатозы шуыса, кулэ ужрадъёс ортчытоно. Та ужпумез эскерыса возёно, - шуиз со. –  Ужез озьы радъяно: ву объектъёс нимаз адямиослы гинэ пайда медаз вае, сое мед шӧдозы ваньмыз улӥсьёс.  
 Озьы ик элькунэн кивалтӥсь матысь тодматскиз «Пихтовка» возёслэн ужаменыз. Вузано чорыг будэтэм сяна, татын йӧл потто, будос будэтонэз азинто. Йӧл кысконъя одӥгез азьмынӥсез хозяйство луэ, котькуд скаллэсь 8 сюрс килограммлэсь ятыр люкало.  «Таӵе хозяйствоос вылын возиське Россия», - пусйиз Александр Бречалов.
  
 Пихтовкаын ортчем ужрадэ  ӧтемын вал Глазов ёросысь калык кенешлэн кивалтӥсез Г. Л. Князева. Ветлэмез-адӟемез туж умой малпан кельтэм:
 - Лэчыт юан ӝутэмын вал. Шуръёсмы, тыметъёсмы саклык висъямлы кемалась кулэясько ини. Котькудӥзъя паспорт дасялозы, собере арендае но сётыны быгатозы. Соосты уже кутыны мылкыд карисьёс мед луозы вал.
 Туж кельшиз «Пихтовка» рыбхозэ вуылэммы. Кивалтӥсез тупен-тупен валэктӥз, мар бордысен кутскизы, кызьы туннэ ужало. Ваньзэ возьматӥз. Куке но соткаысь 9 кило чорыг потто ке вылэм, али, пе, 50 кило луэ ини. Тыметъёс, кытын чорыг будэто, хозяйстволэн аслаз ваньбурез луо, малы ке шуоно соос инкуазь объектъёс ӧвӧл, асэнызы лэсьтэм макеос. Чорыг будэтонэн тунсыкъяськись но ас ужзэс усьтыны мылкыд карись ужбергатӥсьёслы вань, кинлэсь адӟем карыны.  
 Пусъем потэ на: Элькун Тӧролэсь ужзэ быдэсъясь Александр Бречалов сыӵе ужпум пуктэ - ваньмаз удысъёсъя кытысь пайда поттыны луоно, сое ужатоно. Мукетыз ужпум – эскеронъёсы одно ик калыкез кысконо, шуэ.
 Лариса Гурьянова.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Дышетӥсьёс но школаос дасесь   Дышетӥсьёслэн кык Выль арзы – 1-тӥ сентябре но 1-тӥ январе. Нырысетӥзэ соос, оло, золгес но гажало. Уго кема шутэтскем бере нош пиналъёсынызы пумисько, выль тодон-валан дуннее соосты ӟеч мылкыдын нуон вылысь дась луыса лыкто. 
   «Мон элькунысь вань школаосты туэ эскерыса ортчи, - веранзэ кутскиз Наукаосъя но дышетонъя министр Алексей  Анатольевич Мирошниченко Глазов ёросысь дышетӥсьёслэн конференциязы. – Нырысетӥ куиньёсыз пӧлын, кин азьлогес ик выль дышетскон арлы дасяськиз, – со Глазов ёрос. Тау педагогъёслы, тау ёросысь администрацилы, тау калыкез дышетонъя управленилы».
 Зэм но, педколлективъёс саесъёссэс пужалляса классъёсты дасязы – асьсэос буязы, быгатэмзыя тупатъязы. Соин ик дыраз но куронъёслы возиськыса, ужъёс быдэстэмын вал. 
 Кылем дышетскон ар, азинсконъёс сярысь но азьпала ужъёс пумысен рос-прос вераськон мынӥз та ужрадын. Калыкез дышетонъя управленилэн кивалтӥсез Татьяна Петровна Русских, 2014-2015-тӥ дышетскон арлы йылпумъянъёс лэсьтыса, нимысьтыз пусйиз пӧртэм конкурсъёсы, научно-практической семинаръёсы, конференциосы  пыриськемъёсты. Шумпотымон, 8 дышетӥсьёслэн ужъёссы пыртэмын «Проблемы школьного и дошкольного образования» сборнике. Озьыен, дышетӥсьёс урокъёсты гинэ уг нуо, научной ужъёсы но пырисько.
 Котькудзэ сцена вылысен ӟечкылазы, дипломъёсын но грамотаосын, коньдон премиосын пусйизы. Кылсярысь, Фаина Георгиевна Чупиналы, калыкез дышетонъя управлениысь специалистлы, «Удмурт Элькунысь калыкез дышетонъя удысысь дано ужась» ним сётэмын. Со сюлмысьтыз тау кариз ужъя эшъёссэ, пичи классъёсысь дышетӥсьёсты, ог-огзэс валаса но юрттыса тыршемзы понна: «Монэ сӥлы карон – со тӥлесьтыд но уждэс данъян».
  
 Таӵе конференциын одӥгез пусйымонэз учыр луэ егит дышетӥсьёсты бадӟым педколлективе кутон. Туэ Глазов ёросысь школаосы кык егит ӧнерчиос лыктӥзы: Парзи школае информатикаен дышетӥсь Роман Александрович Бельтюков но Кожиль школае пичи классъёсты дышетӥсь Ирина Николаевна Никитина. Та школаосысь директоръёс сӥё-дано пумитазы выль эшъёссэс. «Нылпиосты яратэ – со ужамы валтӥсез луэ, - индылӥз Парзи школаен кивалтӥсь  Валерий Пантелеевич Кудяшев, - вань тодон-валанъёстэс, быгатонлыкъёстэс тырше соослы сётыны». Котькуд коллектив шумпотэ, куке соос доры егитъёс лыкто – выль кужым, выль мылкыд, выль амалъёс ваё. Сое пусйиз Кожильысь директор Людмила Юрьевна Петрова.
 Зэм но, туала егитъёс юн сэзесь, дӥсьтӥсесь. Сыӵе ик луыны кулэ. Сцена вылысен сётэм юанъёслы кыкназы ик зыч-зыч веразы: нылпиослэсь ум кышкаське, ужаны мылкыдмы бадӟым, гожъяськон, бумага ужъёс уг курдато. Озьыен, егит ӧнерчиос котыр ласянь дась дышетон ӧре «зымыны».
  
 Школаын ужаны специалистъёсты дасясь матысь ужъюрт луэ Глазовысь пединститут. Ректорлэсь огдырлы ужзэ быдэсъясь Янина Чиговская-Назарова ивортӥз, кыӵе кусыпъёс возе ГГПИ Глазов ёросысь школаосын. Кылсярысь, 2014-2015 дышетскон аре институтэз быдэстӥзы ёросысь 95 мурт, Глазов районысь пӧртэм ужъюртъёсы интыяськиз 13 адями. Со сяна, дышетӥсьёс ар ӵоже ӧнерез ӝутон курсъёсы пырисько. Тани таяз аре гинэ 132 мурт дышетскиз. 
  
 Конференция – со бадӟым ужрад. Доклад кылзӥськем сяна, асьсэос но дышетӥсьёс трос вераськизы – кин ужан опытэныз тодматӥз, кин мачкиз, кызьы нылпиослэсь урокъёс бере дырзэс тунсыко ортчытон радъялля.
 Ёросысь дышетӥсьёс удыссэс умой тодэм-быгатэм сяна, кырӟаны-шулдыртыны но макталоесь вылэм. Вераськонъёс куспын кырӟазы Роман Алексеевич Булдаков (Дондыкар школа) но Понино школаысь Алексей Витальевич Люкин, Пониноысь, Дзякиноысь, Качкашурысь нылпи коллективъёс эктӥзы, кырӟазы.
 Галина Богданова. 
 Глазов ёрос.
 Туспуктэмъёсыз авторлэн.
  
 Глазов ёросысь дышетон удысын тырше 342 ӧнерчи. Соос пӧлысь 84% вылӥ образованиен. Кык арозь стажен 14 процентэз тырше. 
Ужасьёслэн шорлыдын арессы 44 лыдъяське, 11 процентэз пенсие потыны вуэмын.
 2015-тӥ арын дасэз педагогъёс ӧнерзэс ӝутон курсъёсын тодон-валанзэс будэтӥзы кунгож кылъёсъя, логопедияя но лябесь пиналъёсын ужанъя.
 Дышетон ужъюртъёс быдэсак 22 лыдъясько. Шор ёзо школаос 11 луо, основной – 1. Пичи классъем но сад-яслиен огазеям школа – 8, ватсаса дышетон сётӥсь – 2. 
Быдэсак 1346 дышетскисьёс. Котькуд классын ог дас пинал. 
Сизьым сю ньыльдон нылпи ветлэ сад-яслие, куинь-сизьым аресъемъёс пӧлысь со 98,7 процентэз.
 Глазов ёросын усьтэмын 17 школьной маршрутъёс. Нуналлы быдэ дас одӥг автобусъёс 290 нылпиез нулло. Витяз автобусъёсын тахографъёс пуктылэмын.
   Китайлы синмаськыса бертӥ   Глазовысь Лада Бушмакина М. В. Ломоносов нимо Москваысь кун университетын дышетске. Туэ гужем солы кылдӥз Китае ветлыны. 
   Вуонояз Лада калык кусыпъёсъя специалист луыны чакла, соин дышетсконзэ быдэстыкуз, ӟучсэ сяна, эшшо куинь кылэз тодыны кулэ на. Англи кылэз одно ик ваньмыз дышето, кыкетӥзэ бырйиз китай кылэз, малы ке шуоно, аслаз верамезъя, туннэ нуналлы китай кыл экономика удысын бадӟым инты басьтэ.
 Шуг-секытъёс трос, ведь куинь сюрс котыр иероглифез валано, вераськыку, интонациосты чаклано. Кылэз волятон вылысь ик шунды ӝужан кунэ но куинь арнялы шонтылӥз. Юрттӥзы-а курсъёс, маин кунзы паймытӥз, юамы Ладалэсь.
 - Дасяськон кутскиз толалтэ ик. Мукет вузъёсысь преподавательёс ӵектӥзы кылэз волятонъя курсъёсы ветлыны. Дырыз тупаз июль толэзе, ӵапак сессия бере.
 Сюресмы кутскиз Москваысь Шереметьево аэропортысен. Пӧртэм институтъёсысь 12 студентъёс нырысьсэ адӟизы ог-огзэс. Пекинозь самолётын тямыс час ӵоже лобимы. Туж кельшиз «Аэрофлот» компания. Сомында дыр ӵоже ӧй мӧзмы, котькуд креслолэн берпалаз юнматэмын планшет, мон кино учкыса пуки. Отчы мынӥмы нуназе, самолётын кык пол сюдӥзы, нош бертӥмы уйин - одӥг пол гинэ сиськимы. Пекинэ куинь часэ уйин вуимы. Поездозь дыр трос на вал, Пекинэтӥ юмшаны потӥмы. Вить часэ ӵукна ульчаосын калык трос ни вал.
 Дышетскимы Шэньянысь университетын. Улӥмы кунсьӧрысь лыктэм куноослы висъям общежитиын, котькуд комнатаын котыр кык адями. Ми шедимы Экономикая вылӥ школаысь студенткаен, туж эшъяськимы. Улоннимы чылкыт, сайкыт вал. Москваысь университетмылэн иностранной студентъёслы общежитиеныз ӵошатонэз ик ӧвӧл. Ремонт гинэ но уг лэсьто.
 Ваньмон дырмы ӧй вал, шуыны луоз, весь дышетскимы. Ӧжытак ке но, китай культураен, историеныз тодматсконлы саклык висъямын вал. Иероглифъёсты суреданъя, маскаос лэсьтонъя но мукет мастер-классъёс ортчизы.
 Берло кык нуналаз нуллӥзы Ӵуж зарезь дуре. Отын улӥмы вить кизилиё отельын.
 - Кыӵе ческыт сиёнэн куноятӥ- зы?
 - Ӵукна но нуназе сиськылӥмы общежитилэн столовояз, нош ӝытазе куддыръя ветлылӥмы ресторанъёсы. Соослэн сиёнзылы ми дышымтэ: яке со туж курыт, яке туж коньыт. Шуом, сии мон пыжем ӵӧж. Юн кӧё, со ик коньыт. 
 - Мар тужгес но паймытӥз?
 - Китайын пож вуэз сузян сооружениосын югдур секыт, лэся. Куддыръя ульчаетӥ мынӥськод но зын нырез ик чатыртэ. Педло потанниоссы асьмелэн вокзалъёсамы кадь, соос вылэ уд пуксьы. Унитазъёс пуктылэмын ӧвӧл, китайын улӥсьёслэн чакламзыя, соос тазалыклы пайда уг ваё.
 Син шорам йӧтӥз на, ульчаосын одӥг коӵыш но, пуны но уг бызьыло шуыса. Трос адямиосты киязы пичи пуныосын адӟылӥ.
 Китайёс туж шуныт пумитало ӟучъёсты но ваньзэ тӧдьы куо адямиосты. 
 - Кылзэс валанын юрттэт луиз-а?
 - Сыӵе вакчи дыр ӵоже вераськыны ӧм кутске, но ӧжытак кылэз валаны ӧдъямы. Базарын китай сямен вераськимы ни, отын, конешно, дасо кыл но тырмыт.
  Лада куноятӥз Китайысь ваем канфетъёсын. Кудӥз асьме магазинъёсын кадь ик - коньыт но ческыт. Но одӥгез аспӧртэмлыко, бульон пӧзьтон кубик вань ук – со шӧм, но укыр трос перецез. Пиналъёс ӧз сие: «ӧч-ӧч» шуыса сялӟизы. Коӵыш дыбыр бызьыса ик бервылзэс ньылӥз.
 - Может, со пудо сиён? – юасько Ладалэсь.
 - Ӧвӧл, ӧвӧл, канфет.
 - Оглом кыӵе мылкыдын бертӥд?
 - Китайлы но отын улӥсьёслы юн синмаськыса. Валай, юнме ӧй бырйы кылзэс дышетыны.
 Наталья Кузнецова.
 Глазов кар.
   Шутэтскон сямен ужало   Покчи но шор классъёсын дышетскисьёс понна гужем – со, нырысь ик, шутэтскон, эшъёсын шудон-бызьылон, шулдыр нуналъёслы шумпотон. Мумы-бубыос та вакытэ тыршо нылпиоссэс одно ик кытчы ке но палэнэ поттылыны: мукет каръёсын тодматыны, тунсыко интыосты адӟытыны, лагерьёсын но санаторийёсын тазамытыны. Нош быдэ вуымтэ пиналъёслэн потэ на пичи ке но коньдон поттэмзы. Солы луонлыкъёс вань, но пусъёмы - ӧжытгес. 
   Эштослэн юрттӥсьёсыз Куреггурт но Коротай нылпиослы уж сётыны сюлмаськем «Коротай» эштос. Вить пиос кунянъёсты возьмало, ӵапак нуназеякузы кемдӥмы соосын пумиськыны.
 Законъя быдэ вуымтэос нуналаз 3 час ужаны быгато. Соин пиос ог-огзэс воштылыса тыршо. Ньылез соос - 9-тӥ классэ потэмъёс, одӥгез пӧлысьтызы - карысь пияш, гужемзэ со бабушез дорын яратэ ортчытыны. 
 Эштосэн тырем уждун вӧзы 1 сюрс манет ватса на Глазовысь калыкез уже интыянъя центр. Басьтэм уксёзэс пиос быдтӥллям ни: дӥськут, компьютерлы кулэ ёзъёс бичаллям. Берпуметӥзэ уждунзэс школалы дасяськонлы кутыны медо. Шумпото: акыльтымон уг ужало, уксё но сёто. 
 Эшшо вить адями тырше на «Коротай»-лэн фермаосаз. Дӥськутсыя ик валаны луэ, таос гидъёсты тӧдьмало шуыса. Тани силос гу лёгисьёслы сиён ваизы, фермаос матын бере, пиналъёсты но ӧтизы, сюдӥзы.
 Та кысык вакытэ юрттӥсьёслы эштосын шумпото, нош макем лӧпто уждун басьтэмзылы асьсэос пиналъёс.
  
 Сводной отрядын тунсыко Гулёковоысь покчиослы туэ удалтӥз! Кыкетсэ толэзь ини гуртазы ужа сводной отряд. Солы луонлык кылдӥз, ёрос администрацилэн егитъёсын ужан ёзэтэзлэн программаезлы луыса. Сыӵе отрядъёс туэ вань на Кожильын но Октябрьскийын.
 Сводной отрядлэсь ужзэ радъя Гулёковоысь культурая юртлэн кивалтӥсез Оксана Булдакова, вожатойёс – озьы ик культура удысын тыршисьёс, нош соослэн юрттӥсьёссы - школаын дышетскисьёс. Ирина Князева но Кирилл Булдаков - 11-тӥ классэ потэмъёс, ваньмон дырзэс радъян туж сюлэмзыя, эшшо ке уждун но сёто. 
 Макем шумпото тазьы огъя шутэтскемзылы пиналъёс. Ваньзы ӵош дыръя пумиськыны ӧз кылды, уга со нуналэ пиналъёс ӝытпал, пе, люкаськиськомы – дискотекае. Нош али тани шумпотыса дырто выль шудон площадкаязы.
 - Сое туэ лэсьтӥзы, басьтыны сюлмаськиз гурт администрация. Сыӵе ик шудон площадка усьтэмын Ключиын, - валэктэ Оксана Булдакова. – Сводной отрядэнымы но ӵемысь отын шудӥськомы, спортъя ужрадъёс ортчытъяськом.
 - Шудӥськом-бызьылӥськом, экскурсиосы потаськом.
 - Кӧжыяны ветлылӥм, но али ческыт ӧвӧл ни, чурытгес луиз.
 - «Весёлые старты» туж яратӥськом. Одӥг полаз великъёсын ӵошатским, Артём Невоструев ваньзэсты кельтӥз, - вожмаськыса верало пиналъёс.
 Пумиськон нуналамы огезлэн эшсылэн, Саша Перевощиковлэн, именникез вылэм. Отрядэ со бадӟым выныныз ветлэ, пиос карын уло, но гужемлы бабушсы доры Гулёковое лыкто. Талэсь азьло ӵошен шутэтскиллям «Алые зори» лагерьын, туж ярам. Бабушез дорын али куноя Алина Невоструева но. Отрядын солы кельше - шулдыр но тунсыко.
 Настя Зянкина Гулёковоысь покчи классъем школаез йылпумъяз. Табере, пе, Адамысь спортъя школаын дышетско. Отрядын трос пӧртэм спортъя ужрадъёс луо – соос нылашлы быгатонлыкъёссэ юнматыны юртто.
 Сводной отряд – котыр ласянь ӟеч но кулэ. Котькуд гуртын мед радъяськозы вал соос.
 Лариса Гурьянова.
 Глазов ёрос.
 Туспуктэмъёсыз авторлэн.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Маин гуртэ гочатоно?   Егит кузпалъёс Валентина но Игорь Перевощиковъёс сярысь Архангельскойысь гурт возёслэн кузёез одно ик газетамы гожтыны куриз. Таос кадь ужасьёс милемлы туж кулэ, нокытчы лэземмы уг поты ни, шуэ. Бухгалтерлэн юрттӥсез луыса Валентина татын ужа кыкетсэ ар гинэ ай. Ужез кельше, интыезлы уг ӝожтӥськы: ӝӧкез, компьютерез вань, толалтэ шуныт. Номырин ик уг висъяськы огшоры гурт возёслэн контораез. 
   Ачиз егит нылкышно Пермь улосын, каргуртын будэмын, но гурт улон ӧвӧл кышкатэм. Бордад яратоно, оскымон картэд вань ке – мар кулэ на. Верамезъя, гуртын улон сярысь Валентина ӧз но малпалля. Архангельскойысь пияшен со пумиськем но синмаськем Пермьын. Игорь отын ужам, Валя дышетскем. Нылпизы вордскем бере картэзлэн гуртаз огдырлы бертыны кенешиллям. Эшшо ке егит анай кыктоос ваем, соосты будэтыны юрттӥсьтэк секыт йӧтысал.
 - Корка пуктон пумысен малпанъёсмы вал ни, но мумы-бубыосынымы ӵош но умой улӥськомы. Анай капиталмес нокытчы ӧм на кутэ, - вера Валентина.
 Кыктооссы Дима но Варя нылпи садэ ветло ни, нуналмысь шумпотто мумы-бубызэс но бабуш-дедушсэс.
 Игорь та кысык вакытэ ӵукнаысен ӝытозь бусыын - тракторен ужа. Куазь тупатскиз но, выльысь турын дасян борды кутскизы на.
 - Зарни ужась со, - вера кузё. – Котьма ужез солы оскыны луэ, коть уйин жингырты – мыноз, лэсьтоз. Мед ужалозы, мед улозы, корка но пуктыны юрттомы.
 Валамон, малы кивалтӥсь сокем сюлмаське, Перевощиков кузпалъёс мед гуртэ кылёзы шуыса. Оскымон но егит ужасьёс котькытын кулэ. Егитъёслэн котькытын улэмзы уг поты: ӟеч уждун но улон инты сяна, трос мукетсэ лыдэ басьто. Одӥгез сыӵеез – Архангельскойын ӧжыт егит семьяос, нылпиос, школаязы 25 сяна дышетскисез ӧвӧл. Азьланяз кузпалъёс карез яке гуртэз быръёзы– улон возьматоз ини.
 Лариса Гурьянова.
 Туспуктэмез авторлэн.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Утисьмы-возисьмы   Кылем арын Николай Евгеньевич Волковлэн «Балезинская сорто-испытательная станция» ООО-ен кивалтыны кутскем дырысеныз 5 ар тырмиз. Туэ та нуналъёсы аслэсьтыз 50 арессэ пусъе. Гуртоос, эштосысь ужасьёс, ӧнерчиос сюлмысьтызы сое ӟечкылало та котырес дырпусэн. Сӥзё тазалык, али кадь ик мыло-кыдо луыны, улонэ кышкатэк выльзэ пыӵатъяны. 
   Выль кивалтӥсь 2009-тӥ арлы Люкысь хозяйство куашкамын вал. Ваньбур тус-тас каремын: техника шальтрамын, скалъёс сютэменызы кулон калэ вуэмын, ужасьёс уждун басьтымтэенызы пазьгиськемын. Огкылын вераса, «БСиС» ОАО-ез банкротэ вуттэмын. Югдур тупатонтэм ни кадь вал. Ӵапак таӵе дыръя ёросысь гурт удысъя управление шедьтэ оскымон муртэ – Балезиноысь одӥгысьтыз организациысь инженерез Николай Волковез.
 - Милям осконмы но ӧй вал, хозяйствомес ӝутыны луоз на шуыса, - вера эштосысь зоотехник Надежда Евгеньевна Федорова. - Лыктэм муртэ нырысь-валысь эскериськысагес пумитамы: собыдӟа ныпъетэз вормоз меда нуыны? Но адями соглаш луиз бере, мар ке но пӧрмытоз ик, шуимы.
 Бордаз кыскиз адямиосын вылтӥяськытэк, каньылын вераськемез, кылскыны быгатэмез. Милем, специалистъёслы, лад-лад валэктӥз, кыӵе куронъёс пуктэ, тодматӥз чакланъёсыныз.
 - Николай Евгеньевич лыктытозь, хозяйствомы вань лыдпусъёсъя берло радын возиськиз, -  ог ымысь кадь мачко ӧнерчиос. – Соку 2700 килограмм гинэ йӧл кыскылӥм, нош 2014-тӥ арлы йылпумъянъёсъя – 6003 килограммозь вуиз ни.
 Выль кивалтӥсь уж борды сентябре басьтӥськиз ке, кык толэзь ортчыса, ӝыны килолы йӧл йылӥз ни. Кызьы тодаз вае Надежда Евгеньевна, сиёнзы ӧй вал, йырлы быдэ 1 кг фураж люкылыса, кулэмлэсь гинэ пудоез возизы на, кыӵе йӧл сярысь отын вераськод? Луд вылэ поттыса, скалъёссы быгыльскон но кужым  люкан вылысь гинэ сиськылӥзы, йӧл сярысь вераськон ик ӧй вал.
 - Ноныоссы но лякиськылэмын ни, дыр, малпасько вал, - веранзэ азьланьтэ зоотехник. – Нырысь-валысь ик Николай Евгеньевич юалляськиз, мар карыны луэ на шуыса. Пумен сиён, ватсэтъёс вайылыны кутскиз. Син азьын югдур воштӥськыны ӧдъяз, ява.
 Кытысь коньдон шедьтӥз выль кивалтӥсь? Оло аслэсьтыз ӟепысьтыз поттӥз, оло бартер амалэн шедьтӥз? Озьы-а, тазьы-а но - кутсконэз ӟечен берытскиз.
  
 Ас интыяз Люке лыктытозяз, Николай Волков ноку гурт хозяйствоын ужаллямтэ, будэмын но асфальт вылын. Озьы ке но, шӧдонэз вылэм – кутскиз фермаосты выльдыны-тупатъяны. Адямиослы ужаны луонлыкъёс кылдытӥз. Со гинэ ма. Арскын вань ужасьёссэ нимын-тулын тодэ ни вал. Котькудӥныз ӟечбуръяське, вераське.
 - Али ваньмаз фермаосын йӧл гумыос, мукет кулэ оборудование пуктылэмын. Быдэсак выльдӥз машинно-тракторной паркез, - итӥсько егит экономистъёс Дмитрий Крупин но Николай Волков. - Арлы быдэ выль техника басьтӥськомы. Туэ тӥни дискатор, сеялка, рулонъёсы биньылӥсь транспортёр ваимы. Лизинг амалэз, кредитъёсты кутоно луэ ке но, веть ваньмыз понна асьмеос тыриськомы. Со уг кышка уже выльзэ пыӵатыны. Но азьвылысен ик чакласькыса, специалистъёсын кенешыса лэсьтэ. Татчыозь кутскем проектъёсыз ваньмыз пумозяз вуттэмын.
 - Паймисько, - шуэ Надежда Евгеньевна, - кызьы солэн дырыз тырме. 7 час ӵукна (ачиз Балезиноын улэ) со татын ни. Сэзь, капчи мылкыдын наряд ортчытэ. Трактористъёс но та дыре ик ужан интыосазы вырӟо ни. Азьло кызьы вал: 8 часэ мырдэм-мырдэм лыкто ай, шлынь-шлань ветло на. Табере кивалтӥсьлэсь возьыт потэ. Дисциплина ласянь ваньмыз азьын куронъёс чурыт пуктэ. Но ноку но куаразэ зол поттэмез ӧвӧл. Шедё, конешно, валасьтэмъёсыз но. Канава урдсы каньсырам трактористэз зыч-зыч ӟуч кылъёсын гинэ «сайкатыны» луэ угось.
  
 Чакланъёс трос Вить арскын Николай Евгеньевич быгатӥз хозяйствояз ужрадлыкез озьы пуктыны, адямиослэн ужаны мылкыдзы пурӟиз, вуоноезлы осконзы кылдӥз. Фермаосты выльдэм-тупатъям, техника басьтэм сяна, ю тысь куасьтон интыос выльдэмын, видеонаблюдение пуктылэмын. Али 200 йырлы кунян гид ӝуто, Сазаново гуртысь куашкам парсь гидэз кунян гидлы тупатъяло. Азьпалан малпанъёс эшшо но бадӟымесь.
 Николай Евгеньевич быгатӥз команда люканы. Нырысь нуналысен ик оскиз специалистъёслы, соослэн валанзылы-быгатонлыкъёссылы. Озьы соос туннэ нуналозь ог-огзэс валаса тыршо.
 - Милям со - утисьмы. Со ке хозяйствоен кивалтыны ӧй басьтӥськысал, куашкамын-быремын луысалмы ни ми. Туж бадӟым тау шуиськом дӥсьтэмез, лыктэмез понна. Вордскем нуналэныз ӟечкыласа, сӥзиськомы таӵе ик сэзь, чырткем луыны. Ӟигарыз мед тырмоз та секыт ныпъетэз нуыны. Нош ми котьку но соин артэ луомы, юрттомы малпанъёссэ пыӵатыны, -  верало ужъя эшъёсыз.
 Галина Сунцова.
 Балезино ёрос.
 Туспуктэмез хозяйстволэн архивысьтыз.
   Паймыто но шумпотто. Юн оскон пыӵато   Ар талэсь азьло эшшо та интыосын жуг-жаг турын будэм. Оскыны но шуг, но табере куинь ӵыж-выль фермаос сыло, вӧзазы кыкез лэсьтӥсько на. Ваньмыз та Балезино ёросысь «Кеп» огазеяськонлэн ваньбурез. Ёросъя эштос тужгес но трос йӧл поттэ, ваньмыз ик вылӥ ӟечлыкен вузаське. Кылем аре котькуд скаллэсь 5500 килограмм йӧл кыскиллям. 
   Сюрес вылэ потӥмы вал Люк черкогуртэ мынон вылысь. Эркешево палтӥ ортчыкумы, син шоры йӧтӥзы радэн сылӥсь аспӧртэм юртъёс. Кожытэк ӧм ни кельтэ. Мар бен та? Быдӟалазыя фермаослы укшало, но вылтуссыя паймыто: быдэсак буям профнастилэн шобыртэмын, укноосыз пластиклэсь, пырон ӧсэз нош – тросэзлэн коркаосазы но сыӵеез ӧвӧл. Пырон азьын пул ошемын «Посторонним вход строго запрещен». Йыгаським-йыгаським, олань-талань ветлӥм, котыръяським, но нокин потӥсь-вазись ӧз луы. Тодытэк-адӟытэк нош кошкеммы нокызьы уг поты. Ӧс вӧзын сылӥськом, пырыны дӥсьтытэк.
 Тани пумитамы туж учкымон егит нылкышно потӥз, со - ветврач но кык скал кыскисьёс гинэ та дыре фермаын вылӥллям. Кылмы Ольга Александровна Мироноваен тупаз гинэ, уката но ӧнерчи удмурт адями вылэм, со ик милемлы ваньзэ возьматӥз-ивортӥз ни. Но вераны кулэ: нырысь эштослэн кивалтӥсезлы жингыртӥз, солэсь юатэк, пе, уз луы. Ас поннам малпай соку: эштос ООО чотын ужа, солэн нимаз кузёез, озьыен, уз лэзьы пырыны ик. Мед учкозы, туспуктэмъёс но мед лэсьтозы, шуэм. Паймыса, йыръёсынымы гинэ шонаськом на. Куспамы кузёез Валентина Алексеевна Поздееваез ушъяськом но тау кариськом. Та мылкыдыз азьланяз асэныз но одно ик пумиськем потон пыӵатыса кельтӥз.
 
 Гидъёсын скалъёс сисько. Кызьы валэктӥз Ольга Александровна, скалъёссы луд вылын, нош таосыз – куинь пол кысконоосыз. Кунян ваем беразы, пе, куинь толэзь ӵоже сыӵе режимен возиськомы.
 Кутскиз фермаетӥ экскурсимы. Ужасьёслы чаклам кабинетъёстӥ ортчиськомы. Котькытын но ӝикыт, чылкыт. Вань душевой но, туалет но. Коридорын сылӥськод но фермаын луэмдэ но вунэтӥськод. Ӵапак офисын кадь.
 Профнастиллэсь фермаосты адӟем бере нырысь ик юан кылдӥз: бен кызьы отын толъе пудо? Шуныт но кӧс вал, шуэ фермаен тодматӥсьмы. Кык профнастил вискын утеплитель понэмын вылэм.
 Возьматӥз, кызьы кыед поттонэз но радъяло. Фермаос котырын нокыӵе кыед ӧвӧл, сое уд но адӟы. Нырысь, пе, жижесборнике люкаське, собере сое навозохранилищее нулло. Отын кык ар ӵоже вуттыса возем бере ини лудъёсы потто.
 Нош тани татын матысь дыре шутэтскон сэрег лэсьтыны малпало: беседка пуктозы, сяська клумбаос усьтозы. Эшшо но синмаськымон луоз.
  
 Котькуд вамыше кадь шӧдӥське кузёлэн ужасьёссэ дунъямез, соос понна вань луонлыкъёс кылдытыны сюлмаськемез.
 - Ветслужбаен чаклам ужрадъёсты ортчытыны милям ваньмыз вань, котькуд куронъёсмес  кузёмы санэ басьтэ, - мылкыдзэ усьтэ Ольга Александровна. – Капчи ужаське.
 Синмаськыса бырим ни та чупрес, чебер, мылкыдо выль тодмомылы. Шӧдӥське, ужзэ яратэ. Ферма ужъёсты, лыдпусъёсты  ваньзэ кадь тодэ.
 - Азьвыл аръёсы эштосын 3 сюрс пудо йырмы вал, ошпи будэтӥмы на. Соку укмыс пудо эмъясьёсмы ужазы, али ми кык кузя гинэ на: мон Балезиноысь ветстанция ласянь юнматэмын, мукетыз – аслаз эштослэн лыдъяське. Юн кельше татын. Люкысь аслам машинаеным ветлӥсько, но ӵемысь эштос машина нуе-вае. Корка дорысьтым басьто, отчы ик ваё но, - азьланьтэ веранзэ пудо эмъясь.
 Фермаосын та дыре ньыль сю кысконо скалъёссы, сюэз кунян вайыны дасясько. Одӥгаз фермае кунянъёс интыямын. Кыкез лэсьтыса дась луизы на ке – 800 йыр кысконо скалъёссы луозы. Пудоез утялто куать дояркаос, пӧлысьтызы кыкез – воргоронъёс. Эшшо кык нылкышноос - воштӥсьёсыз. Азьвылзэ но али ужаммес ӵошатонэз ик ӧвӧл, шуо.
  
 «Кеп» огазеяськон кылдӥз ёросын куашкан калэ вуэм кӧня ке хозяйствоосты огазеяса. Соослы выль улон сётыны басьтӥськем Валентина Алексеевна Поздеева. Эркешевоысь та выль фермаоссы зор бере губиос сямен ӝужазы: кылем аре июне лэсьтыны кутскиллям ке, декабре отчы пудо пыртӥллям ни. Ветлэммылэсь кык арнялы азьвыл куинетӥез ферма ужаны кутскем. Оглом «Кеп»-ын 2600 йыр пудозы, 1130-эз – кысконо скалъёс.
 Валтӥсь зоотехниклэсь Марина Владимировна Гачеговалэсь (соин милемыз телефон пыр герӟаз Ольга Александровна) мылкыдзэ ӧжыт уськытэ йӧл кысконъя лыдпусъёссылэн лэзиськемзы, та югдур зоро-кото улэм бордысь потэ. Ярам, ӧвӧл сюлмаськонзы толлы пудо сиён пумысен. Тырмыт дасямын ни силос но, «рукавъёсын» сенаж но, собере витамино ватсэтъёс сёто на. Йӧлзэс басьтэ «Ува-молоко», ваньмыз вылӥ ӟечлыкен кошке. Озьы ке но эштосъёсты пачкато, шуыны луэ. Тани «Кеп»-лы но толалтэ 1 литрез понна 22 манет сётӥллям, нош табере – 17 манет.
 Котьма ке но, та фермаос шоры учкыса, кунгож сьӧрысь суредъёсты адӟем кадь потэ. Гурт удыслэн азинскемезлы юн оскон пыӵато. Лыдпусъёсын вераны ӧз тодэ, но «Кеп»-лы та фермаосты пуктонлы элькун ласянь уксёен юрттэт, пе, висъяськиз. Гурт эштосъёслы тазьы шӧдскымон юрттысалзы ке, сиён-юон кунгож сьӧрысь ваемезтэк но ӟеч улысалмы. Тазалыклы но кышкытэз ӧжыт луысал.
 Лариса Гурьянова.
 Балезино ёрос.
 Туспуктэмъёсыз Г. Богдановалэн.
   Секыт йӧтэ   Гуртоос понна куазь туэ шуг-секытэз вормыны быгатонэн берытске ни. Зоръёслэн пумзы но ӧвӧл, лэся. Нырысь пудо сиён дасянэз курадӟытӥз. Ярам, сюлмаськизы но тырмыт дасяны быгатӥзы силос но, сенаж но. Та ужъёс тросаз эштосъёсын туннэ но азьланьтӥсько. Но дыр вуэмын ни араны. 
   Зор-котэн сэрен юэз октон-калтон но туж ӝега. Бусыын ужасьёслэн, валамон, сюлэмзы интыяз ӧвӧл, уката но агрономъёслэн. Умой вакытъёсты витьыса пукыны дыр но кыльымтэ ни.
 Кылем арня вискын вуылӥмы Люк палъёсы. «БСиС» эштосысь агрономлэн Наталья Наговицыналэн ымнырызъя ик валатскыны луэ ни вал, макем та югдур сюлэмзэ поре. Ӟегзэс араны потӥллям ни вылэм татын.
 - Сушилкамы дась ӧвӧлэн, люкам тысьмес али тӧлатӥськом гинэ. Туннэ-а, ӵуказе-а вуозы  шуыса, кӧня витиськом ни ижъёсты, соос куасьтоннимес газэн ужатонэ выжтыны кулэ, - кутскиз веранзэ ӧнерчи. – 11-тӥ августэ чакласькомы вал лымы улэ кизьыны потыны, но уг пӧрмы веть: то техника ӧвӧл, то котэн бусые пырыны уг луы. Кидыс но элита басьтӥмы вал туэ.
 Та сюлмаськонъёсты ик кышномурт ӧжыт капчиенгес, оло, ортчытысал, вӧзаз юрттӥсез луысал ке. Наталья Валерьяновна огназ нуэ удысэз. Мылкыдыз куашкамын вал ӵапак вераськон дырамы но: зерносенажлы шуыса араны потӥллям, нош вань техника, шуэ, выемын, коть вертолётэн поттылы. Собере викаен суро сезьы бусыязы клевер киземын на вылэм, табере соиз лёгаськыса быроз ни – та пумысен но сюлэмыз шуг.
 - Йыды но вуэ ни араны, - азьланьтэ со, милемыз югдурен тодматыса. – Кылем арын сярысь туэ урожаймы лябгес луоз. Тысез восьтэт, капчи, кудаз кылдэмез но ӧвӧл. Кылем аре чабейлэн тысез кыӵе быгыль-быгыль вал, учкыса ик шӧдӥськиз, кӧня люкаськоз. Туэ но бен кытӥ-кытӥ вань чебер вуэмез, чабей, сезьы – кидыслы люкаськоз. 
  
 Уйпал ёросъёсты учконо ке, суред огвыллемгес. Зоро куазь кузёяське, ваньмызлы одӥг кадь луонлыкъёс пуктэ. Юосты калтонъя азьпалан мыно красногорьеос, чакламезлэсь 21 процентсэ араллям ни. Но гектарысьтыз шор лыдын 11 центнер гинэ люкаськем. Юкаменскъёслэн солэсь но ӧжыт. 12-13 центнер басьто глазовъёс, балезиноос но яръёс. Глазов ёросысь «Чура» эштос арысь аре висъяке вылӥ урожай басьтэменыз, кыӵе-мар туэ югдур, тодӥмы валтӥсь агрономлэсь Татьяна Дерендяевалэсь. Ӟег но йыды калтонлы кутскон понӥллям ни чураос: нырысетӥез 30 центнерлэсь ятыр люкаське, кыкетӥез – 26 центнер.
 Лымшор палъёсты но зоръёс палэнтӥ ортчымтэ, но отын югдур мукетгес ик. Гурт удысъя но сиён-юонъя министерстволэн оперативной сводкаосызъя, 18 августлы куд-ог ёросъёсын аранзы  ӝыныез быдэстэмын ни. Со – Вавож, Можга, ӧжыт бере кылё Сарапул, Кизнер, Воткинск, Алнаш. Элькунъя лыдпус бадӟым ӧвӧл эшшо: юос октэмын 30 процентэз, урожайностез – 17,4 центнер. Кылем арын сярысь та лыдпус улынгес.
 Туннэ нуналлы тужгес но бадӟым урожай басьто вавож  музъем ужасьёс – котькуд гектарысь 26 центнер. Нош та ёросысь Мичурин нимо хозяйство аранзэ йылпумъянэ вуттэ ни. Лыдпусъёссы но гуртоосты шумпотто: ӟегзы гектарысь 25 центнер люкаськем, валэс юоссы – 28 центнер. Огъя вылысь 30 центнерез ортчыны малпало мичуринъёс. Эштоссы уга элитно-семенной луэ, котьку но таза, сортовой кидыс мертто, сюлмысь но валаса ужало, озьы урожай но ушъямон басьто. 
 Лариса Гурьянова.
   Тупалоз-а асьмелы выль сорт   Кемалась ӧвӧл ми вуылӥмы Балезиноысь выль сортъёсты эскеронъя участоке. Интыяськемын со Коршуново гуртын, Люк черкогуртлэсь сизьым иськемын. 1991-тӥ арысен татын тыршо Татьяна Владимировна но Василий Алексеевич Ветошкин кузпалъёс. 
   Элькунамы выль сортъёсты эскеронъя вить участокъёс: Глазов, Сарапул, Ува, Можга, Балезино ёросъёсын.
 Балезиное ветлыны кылем арын ик туж ӵектӥз ёросысь валтӥсь агроном Татьяна Столбова. Ӧнерчилэн верамезъя, Ветошкин кузпалъёс оскем ужзэс сюлмысь быдэсто, люкам опытэнызы люкиськон вылысь элькунысьтымы куноосты ӵем пумитало.
 Кык квартираем пу корка интыяськем контораез ӝог гинэ шедьтӥмы. Борддораз пул ошемын: «Карсовайский государственный сортоиспытательный участок». Участок кылдэм 1937-тӥ арын, соку гурт Карсовай ёросэ пыре вылэм.
 Монэ пумитаз компьютер сьӧрын пукись егит нылаш Регина Наговицына. Корка пушкын чылкыт, ӝикыт. Укноосын штораос ошемын, пол вылэ дорожка валемын, соин ик пырон азьын пыдкукъёсты корказе кылёно. Но ӧнерчиос ужъёссыя кошкиллям.
 - Кемалась уг ужаськы, номыр но мачкыны уг быгатӥськы, жингырто Татьяна Владимировналы, - шуиз егит нылаш.
 Ветошкинъёсты ӧжытак вити, но тодматскеммы пайдаё луиз.
  
 Участоклэн узырлыкез Ӧнерчиослэн верамзыя, выль сортъёсты эскеронъя участоклэн  узырлыкез - 73,5 гектар муосын, но опытъёс улэ ньыль гектарез кутэмын (отӥзэ муосты «БСиС» эштос ужа). Татын селекционеръёс дорысь вуэм картошкалэсь уно сортъёссэ, ю-нянь культураосты, бакча емышъёсты эскеро.
 - Туэ 17 сорт сезьы кизимы, 23 сорт чабей, 18 сорт йыды, пудо сиёнлы 13 пумо сезьы, 14 – кӧжы, 8 - ӵуж кушман, 6 – етӥн, 9 – клевер кидыслы но пудо сиёнлы, 5 – костёр, 8 – райграс пастбищной, 3 – тимофеевка, 13 - ӟег, 10 – картошка, - тетрадьзэ кияз кутыса, рос-прос мачке Василий Алексеевич. – Картошка нырысьсэ вить ар талэсь азьло мерттӥмы вал, соку 43 сорт эскеримы. Нош туэ чакламын вал 23 пумо, но дас пумо гинэ кидыс келязы. Санкциос люкетӥзы, дыр, малы ке шуоно картошка тросгес кунгож сьӧрысь вуэ, ӧжытэз Санкт-Петербургысь.
 - Кытысь мукет кидыс басьтӥськоды?
 - Пӧртэм научно-исследовательской сельскохозяйственной институтъёсысь. Ми кун бюджет организация, план келяло Москваысь, собере кидыс вуэ. Котькуд сортэз тямыс килограмм гинэ. Ми сое кык-куинь ар эскериськомы.
  Ӟеч урожай сёто Кировской НИИСХ-ысь ваем ӟегъёс, чабей, сезьы, клевер, Уральской НИИСХ-ысь – чабей. Ужаськомы ми Фалёнской селекционной станциен но, отысь сезьыос удалто. Нош Татариысь, Башкириысь ӟегъёс умойгес тупало шаерысьтымы лымшор палъёслы.
 Ветошкинъёс тодосчиослы укшало. Котькуд культурая нимысьтыз журнал нуо, кытчы кизем дырысен аратозь гожъяло, кызьы ассэ дорамы возе соиз яке таиз будос, кӧня тысь со сётэ. Трос емыш ке сётэ, висёнъёслэсь уг кышка, асьме инкуазьлы тупа - выль сортэз азьло шаерысьтымы реестре, собере кун реестре пырто но возёсъёсын будэтыны ӵекто.
 Котькуд сортэз ньылетӥ интые кизё, пӧртэм музъем вылын со пӧртэм будэ уга.
  
 «Иргина» паськыт вӧлмиз - Вань-а сыӵе будосъёс, кудъёссэ тӥ ужаны кутскыку, эштосъёсын уг на будэто вал, нош али паськыт вӧлмемын ни?
 - Рапс, суданка, тари хозяйствооосын будэто, сое ваньзэ ми районировать каримы. 1995-тӥ арын нырысьсэ «Иргина» валэс чабей кизимы. Со асьме дорын ассэ туж умоен возьматӥз но ӝог гинэ вӧлмиз.  Секыт аръёсы, «Иргинаез» изыса, хозяйствоосын нянь пыжыны кутскизы. Вазь вуись сортлэн урожаез но умой, пыжослы но тупа. 
 Озьы ик районировать каримы «Фалёнская 4» ӟегез. 1999-тӥ арысен солэсь умойзэгес ӧм на шедьтэ, трос сортъёс вуо ке но. Али Фалёнкаысь ик ваем «Рада» ӟег умой ассэ возьматэ. Туэ ми сое куинетӥ арзэ эскериськомы ни. Адӟомы, кызьы со будэ мукет сортоучастокъёсын.
 - Нокызьы но асьме дорын ум быгатӥське лымы улэ кизем чабей будэтыны, – мачке Татьяна Владимировна. -  Лымы шунаны кутске ке, со ӝока, сисьме. Омырын шуныт ни, нош музъем вылын лымы кылле на, улаз ву луэ ни. Ӵемысь озимой ӟег но озьы ик быре.
 - Туэ кыӵе культураос тужгес но удалтӥзы?
 - Ушъямон будӥз кӧжы: «Эдем», «Юбиляр» но «Агроинтел 2» сортъёс, чабей: «Вятчанка» но «Иделле».
  
 Нокыӵе уж но уг кышкаты Али участокын ужа куинь адями. Ветошкинъёслэсь дышетске егит нылаш Регина Наговицына. Соос вазь тулысысен кутскыса бер сӥзьылозь асьсэос вань ужъёсты быдэстыны тыршо. Кизён дыръя куто ик тракторист. Урожаез октон-калтон вакытэ Василий Алексеевич агроном но, тракторист но, комбайнёр но ачиз. Шуэ, одӥг нуналскын трос пӧртэм будосъёсты арано луэ. Сортъёс медаз сураське шуыса, комбайнэз ялан сузяно, умой, соослэн со омырен сузяське. Нырысетӥ делянкаез, кидыслы уг каро, со фураже мынэ, нош куинез делянкаос кидыслы мыно ини, со 15-20 килограмм гинэ, сое ик кельто вуоно тулыслы. Кидысъёс толъё 20-тӥ аръёсы кулаке поттэмъёслэн кылем кеносъёсазы.
 - Тӥляд техникады но асьтэлэн-а?
 - Вань чехословацкой мини-трактормы, финской пичи комбайнмы, сортировкамы, ю тысь куасьтоннимы, - шуэ Василий Алексеевич. - Ваньмыз со вуж ни - куамын арлэсь тросгес. Но али вылез сярысь малпанэз ӧвӧл, государство ми шоры уг учкы, коньдон висъяло уждунлы гинэ, - сюлэмшугзэс верало кузпалъёс. -  Удобрение но уг сёто, будосъёсты минерал ватсэтъёстэк будэтӥськомы.
 Гурт удысъя министерствоын шуг-секытъёсмес тодо. Урожай октэм-калтэм бере, ми ваньмы, элькунысь сортоиспытательёс люкаськиськомы кенешонэ, кытчы гурт удысысь ӧнерчиос но лыкто.
 Трос коньдон но кулэ ӧвӧл, шаерысьтымы ваньмызлы сортоиспытательной участокъёслы одӥг миллион манет гинэ но люкысалзы ке, ӧжытак техникамес выльдысалмы, складъёсмес тупатъясалмы. Оло, асьмеос коньдон но поттыны тыршысалмы.
  
 Кузё оскиз Ветошкинъёс удыссэс вить чиньызэс кадь тодо. Юатэк ӧй кельты, кызьы кузпалъёс, кык агрономъёс, ӵошен одӥг интые ужаны шедиллям.
 - Мон ачим татысь, – шуэ Татьяна Владимировна. – Пинал дырысен ужалляй участокын. Школа бере дышетски сельхозинститутын. Отын тодматскимы, кузпалъяськимы. Витетӥ курсын пимы вал ни.
 Институт бере Василий Алексеевичез ужаны ыстӥллям Вавож ёросэ. Нош Татьяна Владимировна пичи пиналэныз гуртаз бертэм. Ӵапак соку сортъёсты эскеронъя участок кылем агрономтэк. «Мир» колхозлэн кузёез, Александр Вячеславович Наговицын ӵектэм Татьяналы уж борды кутскыны (соку сортъёсты эскеронъя участок эштос борды итӥськемын вал). Собере инты шедиз Василий Алексеевичлы но.
 - Со дырез тодам вайисько но паймисько, – шуэ Татьяна Владимировна, - кызьы кутски уж борды. Но Александр Вячеславович оскиз бере, нош солэн авторитетэз бадӟым вал, ӧй пумитъяськы. 
 Альбина Бушмакина.
 Балезино ёрос.
 Туспуктэмез авторлэн.
   «Коммунарын» ужасьёслы уг ёрмо   Шаерысьтымы тросэз хозяйствоос секыт югдуре шедемын, ужась киос тырмымтэен. Нош «Коммунарын» сыӵе сюлмаськонэз уг тодо. 
   - Хозяйствоямы кык гуртысь улӥсьёс тыршо, - шуэ валтӥсь зоотехник  Любовь Невоструева, - Удмурт-Ключиысь но Тукбулатовоысь, отысь калыкез машина  ӝыт-ӵук нуэ-вае. Палэнысь нокин но уг ветлы. Кин ужаны интыяське, солэн кошкемез уг ни поты, малы ке шуоно возёсамы ужаны но шутэтскыны умой луонлыкъёс кылдытэмын.
 Любовь Николаевналэн верамезъя,  хозяйствое егитъёс кыстӥсько, семьяосын но ужало. Улон интыез умоятыны, корка пуктыны мылкыд карисьёслы возёс юрттэ. Тани вуж школалэсь юртсэ тупатъям бере, отчы егит семья интыяськиз. 
 - Ваньмыз скал кыскисьёсмы оскымонэсь, но вераме потэ Екатерина Степанова сярысь. Со кыкетӥ арзэ ми дорын, азьло карын вуз карись луыса тыршиз, - азинтэ вераськонзэ ӧнерчи. - Туж мыло-кыдо, сюлмысь тырше. Солы татын кельше, шуэ, каре берытскеме уг ни поты. Дояркаослэн уждунзы 20 сюрс манетлэсь трос, фермаосын ваньмыз чакламын. Пудо утисьёслэн, скал кыскисьёслэн вань душсы, шутэтскон интызы, дӥсь воштон сэрегзы, гидъёсын шуныт,  чылкыт, кӧс, туфлиосын ветлыны луэ. Шутэтскон нуналъёс, отпускъёс дырыз дыръя сётӥсько.
 - Кивалтӥсьёслэн ужасьёс сярысь сюлмаськемзы уж вылын но шӧдӥське, луоз. Кӧня йӧл кыскиськоды?
 - Туннэ нуналлы котькуд скаллэсь шорлыдын 21 килограмм котыр. Со умой лыдпус. Туэ сизьым толэзь чӧже скаллы быдэ 4682 килограмм йӧл басьтыны быгатӥмы, кылем арен ӵошатыса со 286 килограммлы тросгес. Пудоосты умой сюдыны тыршиськом, турын пӧлы одно ик жмых, комбикорм ватсаськомы.
 «Коммунарын» йӧллэн ӟечлыкезлы бадӟым саклык висъяло, нуналмысь вылӥ сортэн заводэ келяло, одӥг нунал гинэ, пе, нырысетӥ сортэн кошкиз.
 Ӧнерчи шуэ, зоръёс туэ ужаны люкетӥзы. Вылӥ ӟечлыко пудо сиён дасяны ӧз пӧрмы. Вож турынын вуэз туж трос вал. Нош сыӵе сиён пудолэсь тазалыксэ лябомытэ, йӧл кулэсме. Кот улэ шедьылымтэ кӧс турын но ӟеч-ӟеч дасяны  ӧз быгатэ.
 Любовь Невоструева «Коммунарын» 22 ар ӵоже тырше. Шуэ, ужан амалъёс ялан воштӥсько. Скаллэн йӧлыз бен кыл вылаз, но  туала вакытэ пудо вордонын азинсконъёс зоотехниклэн, пудоен ужасьлэн тодон-валанъёсыныз, быгатонлыкъёсыныз но туж герӟаськемын. Котькудӥзлы быжоез уз ни оске. Ас чиньыостэ кадь тодоно скал кыскон технологиосты, одно ик ортчоно гигиеная аттестация. Саклык висъяно дырыз дыръя кысконлы но,  пудоез дасянлы но. Котькуд скалэн, адямиен сямен, нимысьтыз ужано. «Коммунарын» пудо вордон удысын ужасьёс  куронъёсты быдэсъяло.
 Али хозяйствоын 656 йыр кысконо скалъёссы лыдъясько.
 - Малпаськомы 700-озь вуттыны, - шуэ Любовь Николаевна, - пудо сиён тырмыт дасямы ке, малпанмес быдэстомы.
 Ми ветлыку, зоотехниклэн кабинетаз куинь нылкышноос пуко вал. Ваньзы егитэсь, чупресэсь, синмаськымонэсь.
 - Милям хозяйствоямы юн чебересь кышноос тыршо, - серекъяло ӧнерчиос. - Удыс праздникмес пусйыны «Глазов» ресторанэ люкалляло. Соку ваньмыз причёска лэсьто, чебер дӥськут дӥсяло, мукетъёсыз но пусъё, кыӵе, пе, Удмурт-Ключиын адӟем карымонэсь нылкышноос.
 Альбина Бушмакина.
 Глазов ёрос.
 Туспуктэмез авторлэн.
   Адями чебер уженыз, музъем - будосэн   Кӧня ке ар талэсь азьло Архангельское черкогуртысь возёс туж лябомиз, одӥг вамыш азьлань ке, кык вамыш берлань лэсьтылӥзы. Скал гидъёс тупатъямез витё вал ни, пудоос туж ичи йӧл сётъяллязы. 2013-тӥ арын хозяйствоез Новруз Байрам-оглы Кулиев басьтӥз, али со «Архангельское» ООО нимаське. Трос кужым но уксё кулэ луиз выльдӥськонлы, но югдур тупатскиз. 
   Ужась калык палэнысь лыктэм муртэз оскытэк пумитаз. Мар адями со? Кыӵе куронъёс пуктоз? Ма карыны басьтӥз куашкам калэ вуэм хозяйствоез? Тыроз-а дырыз дыръя уждун но кӧня со луоз?
 Куинь ар ӵоже трос воштӥсь- конъёс луизы.
 - Кысконо скалъёс 64 йыр гинэ вал, нош али 440 йыр ни, - мачке Новруз Байрамович. – Вань пудолэсь нуналаз 150 литр ке кыскылӥзы, али скаллы быдэ 19 литр басьтӥськомы.
 Техникамес но выльдӥмы, узырмимы 3 комбайнэн, 2 МТЗ но 4 Т-150 тракторъёсын, экскаваторен, турнан, мажсан тӥрлыкъёсын, автокранэн. Гидъёсы йӧл кыскон гумыос, кынтӥсь оборудование пуктӥмы. Куинь ар калык уждун йӧскадь ӧз басьтылы, нош али тужгес но ичиез 10 сюрс манет котыр усе, нош скал кыскисьёслэн но механизаторъёслэн 20 сюрс пала луэ. Коньдон дырыз дыръя тыриськомы, ӝегатонъёс ӧвӧл.
 - Маин герӟаськемын хозяйстволэн азинсконэз?
 - Туж трос адями бордысь потэ. Тани агрономе кутӥмы Сергей Петрович Максимовез. Солэн лыктэменыз ужъёс умой пала воштӥськизы. Удыссэ умой тодӥсь-валась специалист, мыло-кыдо адями. Тулыс бусы ужъёсты но, пудо сиён дасянэз но валаса радъяз. Гужем кутскыку, куазь зоръёсын кышкатӥз, соку ми Киров улосын силос дасямы, 190% гуэ понэмын. Толалтэ кулэезъя ворттом, мултэссэ, оло, вузалом. Кӧс турын али пуж-пуж люкаськомы.
 Сергей Петровичлэн тыршеменыз урожаймы но шумпоттэ. Али чабей луд вылэ потамы, юн чебер адске. Люканы гинэ быгатоно на. Элитной кидыс басьтӥмы вал Удмурт-Ключиысь Мар кизимы, ваньмыз удалтэмын.
 - Ужась киос шедьтӥськоды-а?
 - Тросэз выль адямиос, лыктэмъёс. Фермаосын братэ возьмаське, уй но, нунал но со отын. Туж трос лушкаськон учыръёс луо. Комбикорм но, йӧл но гуртазы нуэмзы потэ. Гидъёсы котырак видеокамера пуктӥмы ни, солы гинэ 123 сюрс манет кошкиз.
 - Нош кӧня фермаосты?
 - Куинь, но ваньмыз тупатъямез-выльдэмез куро вал ни. Кыксэ тупатъямы, одӥгез йылаз-пумаз вуттымтэ на. Нош азьланяз выль гид пуктыны малпаськомы, малы ке шуоно пудо уллёез будэтэммы потэ. Фермаен кивалтэ оскымон адями  Любовь Николаевна Чиркова. Ужзэ тодэ, калыкез огазеяны быгатэ.  
 - Кытчы йӧлдэс вузаськоды?
 - Кезэ. Отысь предприятиен ми кемалась эшъяськиськомы, мукетызлы воштэммы уг ни поты.
 Вераськон куспамы конторае пияш пыре. Кирилл 9-тӥ классэ дышетскыны мыноз, нош шутэтскон дыръяз возёсын пудо возьмам. Толэзь ӵоже ужамезлы сизьым сюрс манет уждун лыдъяллям. Шуэ, мар басьтыны, уг на тодӥськы, телефон но, компьютер но кулэ ӧвӧл, но мумизлы-айизлы со умой юрттэт луоз.
 - Мар тужгес но секытэз выль ужын?
 - Калыкен огкыл шедьтон, - шуэ кивалтӥсь. - Вань юыны яратӥсьёсыз. Тани туннэ уждун сётӥмы ке, куд-огез кык-куинь нунал ужаны уз ни пота. Таӵе шулдыр куазен саесъёсты пужалляса тыршоно вал, пудо сиён но дасяно на, ю тысь но октоно-калтоно ни. 
 Нош тау шуэм потэ уж- бергатӥсьлы Александр Чупинлы, со но пудо возе. Ми тупаса улӥськомы, ог-огмылы юрттӥськомы. Тани туэ луд вылын комбайнмы ӝуаз,  Александр Николаевич техниказэ сётӥз. Артысь сыӵе адямиос вань ке, лякыт ужаны но, улыны но.
 - Азьло Тӥ мар ужалляды?
 - Удмуртиын мон 1983-тӥ арысен ни, лыктӥ дядяе доры. Семьяеным Балезиноын улӥськомы. Кык нылы, кык пие, куать внукъёсы вань ни. Балезиноын азербайджанъёслэн огазеяськонэнызы кивалтӥсько.
 Турскылӥ кидыс  вузанэн, соин ик татчы но вуи. Адӟи, кыӵе секыт югдуре хозяйство шедемын, ужез радъяме потӥз.
 Кемалась ӧвӧл контора юртын выль магазин усьтӥськиз. Ужысь бертыкузы, вуз басьтыны тросэз татчы кожыло. Азьланяз но умой пала воштӥськонъёс гинэ мед луозы вылэм.
 Альбина Бушмакина.
 Туспуктэмез авторлэн.
   Веме амалэн ужало   Камкие (Юкамеснк ёрос) вуылыкумы, та вакытэ шер пумиськылӥсь суредэз синйылтӥмы: огаз бакча берын ӵаштыр гинэ турын люкало. Котырак ческыт зын лӧсъяське, пыд улын куасьмыны кутскем турын куажыртэ. Доразы кожатэк ӧйлась. 
   Юалляськемысьтымы тодмо луиз: бускельёс ог-огзылы мажсаськыны юртто вылэм, пересь кышномуртлэсь возь вылысьтыз турынзэ калто.
 - Тӥляд куазьды уг но зоры, лэся, кыӵе вож-вож чебер турынды? – юаськомы гуртоослэсь.
 - Куинь нунал уг кисьты ни, - вераськонзэс кутскизы кышномуртъёс. Воргоронъёс таӵе учыръёсы дотово ужасесь луо, лыктэм муртъёсты кылэм-адӟем но уг каро. Таосыз но, милемды адӟыса, куарсам турынэз эшшо но чупыр-чупыр берыкъяны кутскизы.
 - Ми туннэ вить кузя гинэ, нош толон татын сомында калык вал, - шуо Корепанова сузэръёс. – Али гинэ асьмелэсь турнаммес октыса быдэстӥм, учкиськом но Зоя Анатольевна (бускельзы) пырске, юрттоно кариським. Тӥни милям бӧмъёсмы сыло, - возьмато нюк дорын сылӥсь люкъёсты.
 Камкиын вуж сямлэсь – веме карыса ужамлэсь - куштӥськымтэ эшшо. Гуртоос туж эшлыкоесь, иськавынъёссылы котьку юрттыны дасесь. Палэнын улӥсьёсыз но турын люкан яке мукет бадӟым ужъёс дыръя ӵыжы-выжыоссылы юрттыны дась луыса вуо. Тани Раиса Геннадьевна Корепанова но гужемлы быдэ атай гуртаз бертылэ. Чылкыт омырын но тодмоос пӧлын мылкыд, пе, ӝутске, ужамлэсь ужам потэ.
 - Та быдӟа бакча возьыса, пудоды но гид тыр луоз? – юаськом.
 - Али трос ум ни возиське, - шуэ Светлана Геннадьевна. – Кунян будэтӥськом, парсь вордӥськом, чыры-пыры животмы азбарын бызьылэ. Азьло аръёсы толлы шуыса ог куать машина турын вайиськом вал, туэ – кык гинэ. Малпаськом тырмоз.
 Гуртамы куатьтон хозяйство пӧлысь 16 коркан гинэ скал возё на, 1-2 мурт куакеч, кӧняез ке ыжъёсын турско.
 Азьло кык но, куинь скал вордылӥзы, пе. Азьтэмзы вормемен та ӟеч ужлэсь ӧз палэнске – йӧлзэс нокытчы карыны. Нош бадӟым бакчадэ уд аналты ук. Турын возьёсты но турнатэк уд кельты. Дышем сямъя, камкиос будэмзэ, Инмарен сётэмзэ калто.
 Соиз но умой, камкиос аналтэмын ӧвӧл, куашкам эштоссэс бурд улаз басьтӥз «Монолит» огазеяськон. Табере «Родина» хозяйство йыг-йыг пыд вылаз сылэ, гуртоослэн ужаны мылкыдзы вань. Соин но чупыр-чупыр гидкуа котыразы, бакчаязы пырско. Ог-огзылы юрттыса, эшшо но капчигес луэ, азьпалаезлы осконзы юнма.
 Галина Богданова. 
 Юкаменск ёрос.
 Туспуктэмез Л. Гурьяновалэн.
 Камкиын гинэ ӧвӧл, быдэс Юкаменск ёросын скал возисьёслэн лыдзы тросэн кулэсме. Мугез котькытын одӥг выллем: егитъёс гуртысь кошко, пересьёслэн  кужымзы уг тырмы пудо вордыны. Толлы сиён дасян секыт, тысь, фураж басьтыны туж дуно.
 Мукет ласянь, вордӥсьёсыз но шугъясько йӧлзэс кытчы поныны. Векчи пудолы гинэ киськан понна уд возьы ук скал, нунокъёссы палэнын бере, кык-куинь кузя йӧлдэ сиыса уд быдты. Азьло йӧл басьтонэн выре вал Юкаменскысь райпо, берло 3-5 аръёссэ  та ужлэсь куштӥськиз. 
 Быдэс ёрос понна «Шамардан» но «Ежево» муниципал кылдытэтэ пырись куд-ог гуртъёсысь гинэ скал возисьёс йӧлзэс сдать каро на. Таос понна Уканысь (Яр ёрос) нимаз ужбергатӥсь сюлмаське.
   Одӥгез вашкалаез гурт   Нырысьсэ Адам сярысь гожтэмын 1615-тӥ арын «Деревня Адамова на реке на Чепце» шуыса писцовой книгаын. Озьыен, туэ солы 400 ар тырмиз. Адамъёс бадӟым праздниксэс азьлогес ик пусйыны малпало вал, но куд-ог мугъёсъя сое выжтӥзы августлэн нырысетӥ шутэтскон нуналъёсаз. 
   Куазь зоремъяськиз ке но, калык люкаськиз. Огкылысь кариськыса, гуртоос пӧрам люказы, ӝӧкъёс дасязы. Лулчеберт удысын тыршисьёс узыр программа дасязы. Пиналэзлы но, мӧйыезлы но мӧзмыны дыр ӧй вал. Гуртысьтызы дано адямиоссэс сӥлы каризы, Таукаронъёсын но пичи кузьымъёсын данъязы. Нокинэ ӧз вунэтэ: вузкарисьёсты но, школаын, сад-яслиын ужасьёсты но, нимаз ужбергатӥсьёсты но, куас базаын тыршисьёсты но, нимаз адямиосты, ваньзэсты мыло-кыдоосты, кин гуртлэсь улонзэ шулдыр но чебер каре.
 Галина Сунцова. 
 Глазов ёрос.
 Туспуктэмъёсыз Надежда Мухановалэн.
   Бачумовое - выль сюрес вылтӥ   Июле доразы вуылыкумы, гуртэ пырись сюрессы соку гинэ лэсьтыны кутскемын вал. Дорожникъёслэн бадӟым машинаоссы сюй, песок вортто, вылысьтыз вылаз киськало, бӧрсязы трактор сое лёгаса-волятыса ветлэ. Бачумово муниципал кылдытэтлэн йырыз Наталья Вячеславовна Трефилова та пумысен шумпотыса мачкиз: ӝоген милям но калык радъя сюресмы луоз, шуэ. Ато кӧс куазен но машинаос гуртэ курадӟыса, пе, вуо, нош зоремын ке – шебеляса но гылӟыса, сюрес урдсы васько. Вуоно толэзьлэн кутсконаз куноосты пумиталомы выль сюресэнымы, шуиз со. 
   Но ӟеч малпанъёсты куазьлэн вогъяськемез сураз-пожаз. Соин Бачумовое сюрес кылем пятницае гинэ усьтӥськиз. Комиссия - элькун Миндортрансысь кивалтӥсьлэн воштӥсез Владимир Афонькин, ёросысь кивалтӥсьёс, подрядчикъёслэн оскем адямиоссы, ДПС – пыр-поч эскеризы быдэстэм ужъёсты. Вӧл-вӧл трасса пасьталаезъя 10 метр, кузьдалаезъя 2,6 км, 5 интыын кожаны сюрес лэсьтэмын, пыдын ветлӥсьёс понна 126 метр нимаз сюрес вань, автобус дугдылонни асфальтэн шобыртэмын. Ачиз сюрес ӝутэмын векчи излэсь (щебеньлэсь), песоклэсь но векчи кӧльылэсь (гравийлэсь).
 Лэсьтӥз «Удмуртавтодор»-лэн Юкаменскысь ремонтно-строительной участокезлэн Ярысь ёзэтэз. Кызьы верало сюрес лэсьтӥсьёс, ужъёссы юн секытэн мынӥзы, но мастерлэн Сергей Поповлэн кивалтэм улсаз бригада ӟеч тыршиз. «Сюресмылы шумпотӥськом, комиссия кӧс куазен принять кариз. Учкомы, кызьы ассэ возьматоз зоръёс бере. Умой соиз но, куинь ар ӵоже дорожникъёс син улазы возёзы. Тупатъян ужъёс кылдӥзы ке, соку ик быдэстомы шуыса оскытӥзы», - вера Наталья Вячеславовна.
 Галина Богданова.
 Яр ёрос.
 Туспуктэмез Е. Пономарёвалэн
   Кышкатон вылысь коркась корка уг ветло    Сарапул ёросысь сад-бакчаосын туэ 60 коркаосты тылпу нюлыштӥз. Зоро пӧсьтолэзь та учыръёсты вис кариз ик, но тросэз кузёос жуг-жагзэс бакчаязы ик сутылыны кутскизы. Таӵе югдурез тодыса, тылпу кысӥсьёс нош ик обществоосы потало, валэктон уж нуо. Кышкатон вылысь со уг лэсьтӥськы, алон понна.
 Гужембытскын таӵе пумиськонъёс огпол гинэ уг ортчытъяло. Кин тылпу кысӥсьёслэсь куронъёссэс уз быдэсты, соосты штраф вите – 4 сюрс манеттэ поттоно луод.
   Сюанъёсын узыр толэзь    Кылем толэзе Можгаын 56 выль семьяос кылдӥзы, 46-ез паръяськемзэс сӥё-дано ортчытӥзы. Вордскем пиналъёслэн но лыдзы шумпоттэ - 42 пиос, 25 нылъёс. Кызь семьяосын нырысетӥ нылпизы вордскиз, витяз - ньылетӥез. Егит мумы-бубыос пиналъёссылы Алиана, Лусине, Елисей, Серафим, Эндимион, Жан, Мират аспӧртэмлыко ним бырйиллям. Ӝыны ар куспын ёросын сизьым кыктоос вал. Берпуметӥосыз нимъёсынызы паймытӥзы - Аделия но Эмилия.
   «Турфест - 2015»    Играын ортчем турслётэ пыриськиз 17 команда. Вуиллям соос Красногорск, Юкаменск но Якшур-Бодья ёросъёсысь. Юн зол вожвылъяськыса, вормисе потӥз «Сеп» команда, кыкетӥосыз луизы юкаменскъёс, куинетӥ интыын - «Бачкеево» муниципал кылдытэтлэн (Игра ёрос) командаез. Валтӥсез таӵе ужрадъёслэн - выль эшъёсты шедьтон, дыкужым басьтон, чылкыт омырын шутэтскон.
   Корка пырон    Чугун сюрес вылын ужасьёслэн нуналзы кизнеръёсты шумпоттӥз - ӧсъёссэ усьтӥз трос квартираем корка. Юрт син азьын зор бере губи кадь ӝутскиз. Туала материалъёслэсь быдэстэм корка выжыкылысь теремок кадь адӟиське, азбарез но туж мастак лэсьтэмын. Ортчисьёслэн кожатэк кошкемзы ик уг луы пичиослэн площадкаязы - сокем бордаз кыскись.
   Кыкетӥзэ пыриськиз, 1-тӥ инты басьтӥз    Красногорск ёросысь Малягуртысь Григорий Чупин бадӟым кубокен, DVD-плейерен но Дипломен бертӥз Перевозной черкогуртын (Вотка ёрос) ортчем фестивальысь. Сӥземын вал со пограничникъёслэн кырӟанъёссылы. Элькунысь сяна, Пермьысь, Чебоксарыысь, Набережные Челныысь, Москваысь, Ямало-Ненецкой округысь ог 70 мурт пыриськиз.
 Григорийлэсь «Пограничная полоса» но «Скажи, отец» кырӟанъёсты быдэстэмзэ жюри гинэ ӧз, учкисьёс но вылӥ дунъязы.
   Куазь медаз люкеты вал    Кылем арын Юкаменск ёросысь хозяйствоос ю калтыны 7-тӥ августэ потӥзы. Туэ «Луч» ООО-ысь комбайнъёс 28-тӥ июле ик бусыоссэс эскеризы ни. Лач-лач араны кутскыны чаклало таяз арня пумын. Куазь гинэ медаз люкеты. Шорлыдын ёросъя комбайнъёслы туэ 400 гектар калтоно луоз, «Звезда» эштосын, кылем арын сямен ик, - 545га, «Урнякын» - 720.
   Шулдыръяськизы, чай юизы    1-тӥ августэ Ижын ортчиз Балезино ёрослэн нуналыз. Радъяськиз со «В кругу друзей» лулчеберетъя элькун проект улсын. Космонавтъёслэн парказы нуналлумбыт шулдыръяськизы, киужъёсын вузаськизы, вашкала самоварысь турын чай юизы. Сергиноысь пелляськисьёс котькудӥзлы турынъёс сярысь мачкизы но пичи пуйыен турын чай кузьмазы.
   Куронъёслы возисько    Транспортъя но сюрес хозяйствоя министр Виктор Вахромеев 4-тӥ августэ Глазове вуылӥз. Эскериз тупатъям, асфальтэн шобыртэм сюресъёсты. Ӧнерчиос нимысьтыз пробаос басьтӥзы, кудъёсыз возьматӥзы, куронъёс быдэсъясько шуыса. Али тупатъяло Циолковский ульчаез. Асфальт вылысьтыз вылаз вӧлдӥське.
   Вормисьёс пӧлын Полина    Таллинын ортчизы егитъёс пӧлын шашкиен шудонъя калыккуспо ӵошатсконъёс. Пӧртэм кунъёсысь ог 200 мурт пыриськиз. Россилэсь данзэ утисьёс пӧлын вал Удмуртиысь ньыль спорт- сменъёс но. Воткаысь дас аресъем нылаш Полина Сибирякова огъёзоосыз пӧлын куинетӥ инты басьтӥз. Кемалась ӧвӧл со Россиын ортчем первенствоын но вормисе потӥз вал.
   Сӥлы каро    Сарапул ёросысь Сигаево черкогуртын Буре ваён нунал ортчиз. Люкаськемъёс тодазы ваизы ёросысьтызы Дано адямиоссэс. Та аспӧртэмлыко (элькунъя сыӵеез нокытын но уг радъяськы) ужрадлы 25 ар ни туэ тырмиз. Таӵе саклык висъян борды басьтӥськизы 90-тӥ аръёсы. Нырысь кӧня ке кузя гинэ шайвылын люкаськылӥзы. Собере гуртооссы бордазы итӥськизы. Берло 5 арзэ бӧлякъёссэс сӥё-дано буре ваё ни.
 Вуоно арысен та нуналэз 1-тӥ сентябрьлы выжытыны малпало - дышетскисьёс но мед тодозы ёроссэс данъясь муртъёсты.
   Яркыт но тодэ кыльымон ортчиз    Йырвизез сынанъя ужрадъёс Игралан ӵем ортчыло. Кызьы лыдъяло ёросысь егитъёсын ужанъя ёзэтын, со юрттэ егитъёсты мыло-кыдогес карыны, законъёсты тодэмзэс улонэ пыӵатыны.
Таяз шудонъёсын вожвылъяськиз 6 команда. Конституцияя, историяя, быръёнъёсъя, кун символъёсъя, спортъя, музыкая станциосты ортчыса, нылъёс но пиос пӧртэм быгатонлыкъёссэс усьтӥзы.
 Вормисе потӥзы «Витязь», «Девчата», «Икар» командаос. Соослы USB-флеш но MicroSD карта памяти кузьым сётэмын.
   Чылкыт кидыс    Кидысъёсты эскеронъя Можгаысь станцие люкаськылӥзы хозяйствоосысь агрономъёс но специалистъёс. Ужрадын вераськон мынӥз, кызьы асьме музъемъёсмы вылын будэтоно чылкыт бакча сиён, ю тысь.
 Со ласянь станция бадӟым эскерон ужъёс нуэ. Нокыӵе удобрениос уг куто. Таяз радэ тодматӥзы бакча сиёнъёсты, тысё культураосты, кукурузаез, картошкаез, трос аръем турынъёсты будэтонэн. Специалистъёслы ӵошатыса возьматӥзы «Рябинушка», «Чайка» но «Евростарч» выжыысь картошкаез, берлоосыз кыкез уггес сётӥсько фитофтораен висёнлы.
   Басьяськыны, калыкез адӟыны    Та нуналъёсы Юкаменск ёросын нырысьсэ радъяськиз Спасской ярмарка. Солэн ужаз пыриськизы гурт эштосъёс, крестьян-фермер хозяйствоос, нимазы улӥсьёс. Кин маин узыр, маиз калыклы но вузамон - ваньзэ поттӥзы лавка вылэ. Котькуд поселение асэныз тодматон радъяз. Люкаськем калыкез шулдыртӥзы ёросысь творческой коллективъёс.
   Ӟечгес-а луоз?    Тазалыкез утён удысын паськыт радъяське оптимизация. Шӧдозы сое балезиноос но. Карсовайысь эмъяськонниын койкаос кулэсмозы. Пибаньшурысь амбулатория, озьы ик «лесобаза» но «стройка» микрорайонъёсысь филиалъёс пытсаськозы. 8 ФАП-ъёсты ворсаны чакламын, но соин валче ёросэ вуыны кулэ передвижной ФАП, кудӥзлы луыса, эмъюрттэт сётӥськоз котькуд кулэяськисьлы.
   Выль арлы кузьым    Элькунлэн казнаысьтыз Глазов карлы висъяськоз 40 миллион манет кредит. Та уксёез чакламын кутыны Йӧ дворецез тупатъян-выльдон ужъёслы. Выль арлы нылпиос мед быгатозы ни отчы пырыны, спортъя быгатонлыкъёссэс юнматыны. Лэсьтӥськон ужъёсын выроз ЧУС огазеяськон. Но ваньзэ кулэ ужрадъёсты пумозяз вуттон понна кулэ на эшшо 30 миллион манет. Та коньдонэз висъяны курыса, карысь Дума Элькун Правительствое куриськон дася.
   Кылизы шаерамы    Школаез медален йылпумъям но горд дипломен кык сюлэсь ятыр выпускникъёс туэ дышетсконзэс азьланьтозы шаерысьтымы вузъёсын. Стипендизы борды соослы ватсаса сётӥськоз на эшшо 5 сюрс манет. Таӵе ужрадлы чаклам уксё ӝыныез висъяськоз элькун казнаысь, ӝыныез – аслаз дышетскон ужъюртлэсь.
   Етӥн удалтэмын    Шаерамы етӥнлы оглом висъямын 6000 гектар музъем. Кез ёросын та культураез будэто 995 гектар вылын, соин турске кык огазеяськон: «Кезпромлён» но «Кез льнозавод». Отысь ӧнерчиослэн ивортэмзыя, етӥнзы туэ удалтэмын. Но зоро куазь могӟетъёс кылдытэ. Гуртоос туж оско азьпалан шулдыр нуналъёслы, урожайзэс кулэезъя октыны-утялтыны быгатонлы.
   Тыметэз яке сое утисез утёно?    Иж тыметэ вӧлмем лыз-вож водоросльёсын кызьы нюръяськыны ёрмыса, ог дыре отчы лэземын вал толстолобик. Но кутэм амаллэсь пайдазэ адӟыны ӧз луы, малы ке шуоно тросэз пенкыли чорыгасьёсын кутылыса быдтэмын вал. Пусъёмы на: будэмъёсыз та дырлы 20 кило секталаемесь ни. Тыметэз утён понна толстолобикъёсты нош лэзьыса эскерыны чаклало.
   Нылпи садъёсы черодъёсты быдтоно    Туннэ Удмуртиын 3-ысен 7 аресозь 4 сюрс 400 пиналъёс нылпи садэ черодын сыло. Эшшо но бадӟым черод куинь аресозь тэшкылиос пӧлын. Югдурез сэрттон-пертчон вылысь, наукая но дышетонъя министерство ӵектэ куинь процентсэ нылпи садъёсты нимаз адямиослы сётыны, частной карыны. Отын нылпиослы тодон-валан но сётӥзы ке, соку соослы субсидиос висъялозы.
 Нылпи садъёсы черодъёс ӧвӧл Вавож, Грахово, Красногорск, Селта но Юкаменск ёросъёсын, туж секыт югдур Ижкарын но Дэри ёросын.
   Берыктэ Женя агаез    Воткинскысь лицейын дышетскисьёс курон гожтӥзы, охранниксэс, Женя агаез, мед берыктозы шуыса. Возьмаськись школаын частной охранной агентство пыр ужа вал. Туэ дышетон учреждениез возьман понна дунъёс юн будӥзы, школа агентстволы коньдон тырыны уг быгаты, соин Женяез ужлэсь мозмытӥзы. Нош нылпиос сое яратӥзы капчи сямо, мылкыдэз ӝутыны, серекъятыны быгатэмез, визьмо луэмез понна.
   Улон мынэ    Глазовысь типографиын печатламын Красногорскысь авторлэн Тамара Филипповалэн «А жизнь продолжается» книгаез. Отын со гожъя дано бӧлякъёсыз сярысь. Шуом, 1929-тӥ арын колхозысь егитъёслы усьтэм Дёбыысь выль школае лыктӥз вылӥ образованиен нырысетӥез педагог Семён Дмитриевич Семушин.
 Дышетӥз со егитъёсты тямыс предметэн. Быриз 22-тӥ мартэ 1943-тӥ арын, ватэмын Новороссийск улосын.
   Кинлэсь ке лэсьтэмзэ уг витё    Юкаменск ёросын азьланьтӥсько котырысь улосэз чылкытатонъя ужъёс. «Юкаменск» муниципал поселениын кылдытэмын нимысьтыз бригада, кытчы пыро ёрос культура юртын тыршисьёс но ужтэк кылемъёс. Матысь дыре соослы куакъёсты но бадяръёсты корано луоз на. Чакламъя, бригада август пумозь ужалоз.
   Юрттэт луоз трос нылпиё семьяослы    Дышетонъя но наукая министерствоысь ӧнерчиослэн ивортэмзыя, трос нылпиё семьяосысь нырысетӥ классэ мынӥсь пиналъёслы элькун бюджетысь юрттэт сётӥськоз. Пиналэз школае дасяны быдтэм коньдонлэсь оглюкетсэ берыктозы. Магазинын басьяськем чекъёсын вазиськоно калыклы мерлыко юрттэт сётонъя министерствое.
   Пегӟемъёсты шедьтӥзы    Августлэн шораз Агрызысь но Пичи Пургаысь кык нылъёс пегӟизы гуртысьтызы. Шедьтӥзы соосты Ивановоысь, улыны интыяськиллям социальной сеть пыр тодматскем воргорон доры. Ивановое вуиллям сюрес вылысь машинаосты дугдылытыса. Али нылъёс дасясько выль дышетскон арлы. Нош шаерамы эшшо вить быдэ вуымтэ нылпиосты утчало на.
   Программа ужа    Воткинскысь лицей нимысьтыз программае пыриське, кудӥзъя асьме нылпиос кунгож сьӧрын дышетско, нош отысь пиналъёс татын визьнод басьто. Озьы Воткинскын дышетскизы ни Чехиысь, Германиысь, Тайландысь студентъёс, туэ бадӟым классъёсы лыктозы Италиысь но Бразилиысь кык пияшъёс. Нош Воткинскысь нылаш дышетскоз Коста-Рикаын.
   Басмалэн праздникез    Можгаын сяме пыӵамын ни пӧртэм тематикая балъёс ортчытъяны. Вал ни огречлэн, сяськалэн балэз, нош берпуметӥез сӥземын вал басмалы. «Проталинка» ансамбльысь артистъёс кырӟанъёсынызы мылкыдэз ӝутӥзы. Соос ик сарафанлэн историез сярысь мачкизы. Тросэз ужрадлы юри вуриллям выль дэрем. Соос синпель кузьымъёсын пусъемын вал.
   Дуровъёс герӟаськемын Сарапулэн    Понедельнике ватӥзы актёрез Лев Дуровез. Солэн выжыосыз тодмо 16-тӥ даурысен. Нимыз герӟаськемын асьме шаеренымы но. Актёрлэн кыдёкысь выжыосыз 48 ар ӵоже Сарапулэн кивалтӥзы. Нош Надежда Дурова – нырысетӥ кышномурт-кавалерист, Кутузовлэн адъютантэз, озьы ик дано артистлэн ӵыжы-выжыез.
   Нюлэс выльдӥське, но каллен    Туэ ӝыны ар куспын Красногорск ёросын улӥсьёс 4,25 сюрс куб. метр нюлэс выписать каризы. Чакламъя одӥг муртлы сётыны луэ 7,5 куб.метр. Кылем арын но лыдпусъёс таӵеесь ик вал. Шугъяськонэ вуэмын ужбергатӥсьёс. Соослы сикез басьтыны лэземын субарендае гинэ.
 «Глазовлес»-лэн Красногорск филиалэз куать толэзь куспын 33,6 гектар вылэ нюлэс пуктӥз. Кылем арлэсь со кык поллы ичи. Выль мерттэм интыос утялтэмын-сузямын 49 гектар вылын, 2014-тӥ арын 219 га чылкытатэмын вал.
   Можга ёросын птицефабрика пуктозы    «Можга ёрос» администрациын «Птицефабрика «Вараксино» огазеяськонлэн кивалтӥсьёсыныз пумиськон ортчиз. Эскеремын ёросэ птицефабрика пуктонэн герӟаськем ужпумъёс, кылсярысь, лэсьтӥськонлы музъем участокъёс висъян пумысен. Кенешон радъяськиз Можга ёрослэн тӧроезлэн А. Н. Вершининлэн кивалтэмез улсын.
   «Усточикар» люказ эшъёссэ    Гудырикошкон толэзьлэн 1-тӥ нуналаз Башкириысь Таташлы ёросын ужаны кутскиз удмурт пиналъёслы «Усточикар» лагерь. Туэ со 15-тӥзэ ини радъяське. Нош шутэтскозы но тодон-валанъёс люкалозы отын Башкириысь, Удмуртиысь, Пермь шаерысь сю нылъёс но пиос. Лагерьлэн ужез вить пӧр- тэм удысъёсъя радъяське ке, туэ эшшо одӥг ватсаськиз – дӥськутъя дизайн.
   Уж шоры кузё синмын учко    Удыс праздниксэс пусйизы шаерысьтымы фермеръёс. Солы сӥзем сӥё-дано ужрад ортчиз Шарканын, Тол Бабайлэн усадьбаяз. Тау карыны но ӟечкыланы вуылӥзы элькун кивалтӥсьёс. Быгатыса, адӟем карымон ужась фермеръёс вылӥ данъетъёсын пусъемын. Кема аръёс ӵоже ӟеч ужамзы понна «Россиысь дано фермер» ним басьтӥзы Михаил Бурлаков но Валентин Леконцев.
   Выль школаос усьтӥськозы    Та дыре элькунамы куинь школа федерал субсидиос чотын пуктӥське. Но выль дышетскон арлы быдэстэмын луоз одӥгез – Можгаысез гинэ. Мукетъёсызъя, Ижысь но Алнашысь дышетсконниосъя, Элькун Тӧролэсь ужзэ быдэсъясь Александр Бречалов вераськон ӝутъяз Россиысь кивалтэтлэн тӧроеныз Д. А. Медведевен пумиськылыкуз.
 Алнашысь алиез школа 800 нылпилы чакламын ке, дышетскисез 1200. Соин выль школалэсь усьтӥськемзэ туж витё. Нылпиосты пумитанлы со дась луоз вуоно аре 1-тӥ сентябре.
   Вуын быризы    Элькунысь МЧС ивортэмъя, пыласькон сезон кутскем дырысен вуосын быриз 16 мурт, пӧлысьтызы кыкез – нылпиос. Кылем арен ӵошатыса, та лыдпус кык поллы ӧжытгес. Югдур воштӥськиз, пыласькон но ву дурын шутэтскон интыос тросгес усьтэмен. Озьы ик мумы-бубыос но нылпиоссэс сакгес эскерыны кутскизы.
Тросэзлэн быремзылэн мугез – вуэ юыса пыремзы.
   Усточи нылпиос – «наследникъёс»    Тодмо луизы Удмурт Элькунлэн Правительствоезлэн «Наследники» премиезлэн лауреатъёсыз. Конкурс пыр потӥзы 54 пиналъёс но егитъёс – шаерысьтымы усточи школаосын но крезьгуръя колледжын дышетскисьёс. Вылӥ нимын пусъемын дасэз, соослы 15 сюрс манет премия сётэмын. Лауреатъёс пӧлын – Иж, Можга, Вотка каръёсысь усточи школаосын дышетскисьёс, одӥгез Як-Бодья ёросысь.
   Эмчиос пото гуртъёсы    Элькун эмъяськонниосысь ӧнерчиос (№1РКБ, РКДЦ, онкодиспансер) азьланьто гуртъёсы потаса ужан амалэз. Калыкез учкизы-эскеризы ни Игра, Яр, Красногорск, Як-Бодья ёросъёсы вуылыкузы. Таиз толэзь ӵоже эмчиослэн мобильной группазы ужалоз Дэри, Балезино, Кизнер но Дэбес ёросъёсын.
   Эшшо одӥг сюрес тупатэмын    Эгра ёросын ог ӝыны иськем сюрес лэсьтӥзы, со таяз арын лэсьтэм нырысетӥез гурт сюрес луэ. Сюресчиос озьы ик ву кошкон канаваосты тупатӥзы, автобуслы берытскыны инты но дугдылонни пуктӥзы, пыдын ветлӥсьёслы тротуар лэсьтӥзы. Пусъёмы на: ужъёс быдэстэмын «Гурт сюресъёс» федерал программа улсын.
   Бусы ужъёс азьланьтӥсько    Гурт возёсъёс чырмыт тыршо пудо сиён дасян бордын. Гурт удысъя министерстволэн оперативной сводкаосызъя, планэн пуктэмлэсь но ятыр сенаж люкаллям ни Алнаш, Вавож, Дэри, Игра ёросъёс. Ӧжытгес пӧрмытӥллям Балезино, Дэбес, Яр но Глазов ёросъёс. Силосъя лыдпусъёс ваньмаз кадь ёросъёсын ӟечесь. Запаслы но тырмымон дасяллям Шаркан, Можга, Красногорск, Глазов, Дэбес, Игра ёросъёс. Алнашъёс туннэ ю-нянь калтон ужъёс борды басьтӥськонэн уло ни.
   Удмурт пияш – дуннеысь кужмоосыз радын    Шарканын будэм 18 аресъем Сергей Широбоков данъяз вордскем шаерзэ но быдэс Россиез. Капчи атлетикая Дуннелэн чемпионатаз, кудӥз та нуналъёсы ортчиз Лондонын, асьме пияш азвесь медаль басьтӥз. Спортъя амалэн ветлонын (спортивная ходьба) 20 иськемез со 1 час 18 минут 55 секунд куспын ортчиз. Кык секундлы гинэ келяз Колумбиысь спортсменлы, нош азьпалтӥз Бразилиысьсэ. 
   Гурт возёсъёс юосты калто    Лымшор но шор ёросъёс арня талэсь азьло араны потӥзы, бере уг кылё ни уйпал ёросъёсын но. Туннэлы элькунъя чакламлэсь 9 процентэз тысё юос утялтэмын. Кылем арын унолы тросгес вылэм – 72 процент. Нырысь-валысь лыдпусъёсъя, тужгес бадӟым урожай басьто Вавож, Шаркан, Грак, Як-Бодья ёросъёсын – ог 30 центнер гектарысьтыз.
   Ноку уз вунэ    «Фонд памяти» кичӧлтэмъя Россиын кутскемын «Стена скорби» монумент пуктыны. Со луоз политической репрессиос улэ шедемъёслы сӥзем нырысетӥез синпелет, сылоз Москваын. Огъя ужлы уксё люканэ вань калык пыриське, котькуд адями юрттыны быгатэ. Удмуртиысь та дыре келямын ини ужлы кулэ изъёс. 
Синпелетэз усьтон чакламын 30-тӥ коньывуонлы – репрессиослэсь курадӟемъёсты буре ваён нуналлы.
   «Зенитэ» шедиз устоез    Ярысь 2 номеро школаын дышетскись Кирилл Булдаков выль дышетскон арез кутскоз «Зенит» клублэн пинал футболистъёсын ужанъя элькун центраз. Пияшез эскериз но бырйиз нимысьтыз комиссия. Футболъя тренерлэн Анатолий Главатскихлэн со ньылетӥез ни «Зенитэ» шедем спортсменэз.
   Пуньыос, погыльтонъёс но трос мукетыз    12-13-тӥ гудырикошконэ Ижын кибашлыослэн ужъёсынызы адӟытон радъямын вал. Отчы пыриськизы Юкаменск но Красногорск ёросъёсысь киужъёсъя центръёс но. Красногорскъёс возьматӥзы пулэсь, суллэсь, туйлэсь лэсьтэм арбериоссэс. Нош 14-тӥ августэ Глазовысь Успенской ярмаркае вуылӥзы. Тужгес но калык кулэяськиз пулэсь вӧлэм пуньыослы, нянь возёнъёслы, ыльнянь погыльтонъёслы (скалка).
   Школаос витё нылпиосты    Эскеронъёс возьматӥзы, Юкаменск ёросысь 23 дышетон ужъюртъёс выль дышетскон арлы дасесь шуыса. Ваньмаз ик ортчытэмын выльдон ужъёс. Али лэсьтӥськисьёс Починка школалэсь спортзалзэ тупатъяло на, но куарусёнозь йылаз-пумаз вуттозы. Гужем ӵоже ӧз пӧрмы Палагай школаысь укноосты но Юкаменскысь «Берёзка» нылпи садысь липетсэ воштыны. Та ужъёс ар ӵоже быдэстэмын луозы.
   Люкаськизы Касимовъёс    Кылем субботае Кестымын нырысьсэ «Касимовлар жыены» («Джиен рода Касимовых») улосвылкуспо фестиваль ортчиз. Кунмылэн пӧртэм сэрегъёсысьтыз 800 адями пала люкаськиз. Кунооосты туж шуныт пумитазы кестымъёс но Ахмади, Падера, Бектыш гуртъёсын улӥсьёс. Соос бигеръёслэсь яратоно сиён-юонзэс дасяллям, со сяна калык киужъёсын тодматӥзы, гуртсылэсь историзэ тодэ уськытӥзы.Тунсыко экскурсия радъямын вал школа музее.
   Дэмен чылкытатомы шаермес    Куарусёнлэн кутсконаз шаерын "Зеленая Россия" экологи субботникъёс радъяны чакламын. Соос вань каръёсын но ёросъёсын ортчозы. Та вакытэ чылкытатон ужрадъёсты ортчытыны площадкаос быръёнъя но пыриськыны мылкыд карисьёсты чакланъя уж мынэ.
   Вормонъёс сӥзёмы!    Арня пумын Пермь улосысь Чайковский карын гужем биатлонъя дуннелэн чемпионатэз ортчоз. Россилэн сборнояз 12 кужмоосыз биатлонистъёс ӵошатскозы, пӧлазы – тодмо спортсменъёс Светлана Слепцова, Алексей Волков но Антон Шипулин, озьы ик улосчиосмы Ульяна Кайшева но Александр Поварницын.
   Визьпогъёс шаермес данъяло    Быръемын Россиысь олимпиадаосын берло 3 ар ӵоже тужгес трос вормылэм улосъёс. Удмуртия сылэ куинетӥ интыын, азьпалаз Москва но Мордовия гинэ.
Элькунысьтымы визьпог пиналъёс пӧртэм предметъёсъя тодон-валанъёссэс возьматӥзы, оглом 70 дипломъёс басьтӥзы.
   Ӵектос улонэ пыӵа    «Кышкыттэмлыко но ӟечлыко сюресъёс» ӵектос улсын шаерамы туэ 56 объектъёс тупатъямын-выльдэмын луозы. Туннэ нуналлы 80 процентлэсь ятырез чаклам ужъёс быдэстэмын ини. Соосты лэсьтонэн тодматскиз но ӟеч дунъет сётӥз Росавтодорлэн кивалтӥсез Роман Старовойт. Озьы ик вераз, ӵектос улсын федерациысь ватсаса уксёен юрттэт басьтыны луоно на шуыса.
   Кизилиос ӝуатскизы    Сарапул ёросысь шутэтсконъя «Нечкино» базаын радъяськиз шаерамы нырысьсэ ортчись «Яркие люди. КамаФест» калыккуспо фестиваль. Отчы люкаськылӥзы Россилэн но Удмуртилэн пӧртэм сэрегъёсысьтыз усточи нылпиос но егитъёс.
 Куинь нунал ӵоже куноос но учкисьёс быгатӥзы 20-лэсь ятыр мастер-классъёсы пыриськыны. Кырӟасьёс пӧлын вожвылъяськонын лауреат ним басьтӥз Глазов ёросысь «Искра» РДК-ысь солист Юрий Князев.
   Выль центр усьтӥськоз    Россиысь кивалтэт 150 миллион манет уксё висъяз Ижысь реабилитационной центрез йылаз-пумаз вуттон понна. Выль юртын нылпиос социальной реабилитациез ортчозы, мумы-бубыос юрттэт но валэктон шедьтозы. Эмъюрттэтъя пӧртэм ёзэтъёс ужам сяна, центрын луоз спортъя залэз, бассейнэз, крезьгуръя но хореографияя залэз. Араз 1600 пинал тазамытӥськоз.
   Дышетӥсь, режиссёр но умой адями   Бачумовоын улэ но ужа йӧспӧртэм нимтуло воргорон – Амиран Нодариевич Миминошвили. «Мынам со бур киы кадь», - ушъя сое поселенилэн кивалтӥсез Наталья Вячеславовна Трефилова. 
   Бачумовской абхазец Амиран Нодариевич – покчи классъёсын физкультурая дышетӥсь но интернатысь  воспитатель. Вордскемын Абхаз элькунысь Пшапи гуртын. Атаез – Нодарий – ас вакытаз ужам асьме палъёсын, синмаськем Юберкиысь нылашлы. Кузпалъяськем беразы, кошкиллям воргоронлэн вордскем палъёсаз. 1985-тӥ арын вордскем Амиран пизы. Но шудо улонэз семья уг адӟы. Огыр-бугыр вакытэ атайзэс виё. Кышномурт нылпиосыныз Удмуртие бертоно кариське. Озьы Амиран удмурт пилы пӧрме. Со пумысен ачиз серекъя:
 - Мон вордскем абхаз кылме уг тодӥськы, удмуртсэ – валасько! Одӥг арен «Удмурт кыл» предметэз но дышетӥ.  
 Трос аръёс ӵоже татын улыса но, Амиран шӧдэ – выжыосыз но лулпушкыз отын, гурезьёс дурын. 22 ар ортчыса, атаезлэн выныз шедьтэм Удмуртиысь ӵыжы-выжызэ. Табере соос ӵемысь скайп пыр ог-огенызы верасько. Нош синмысь синме пумиськыны татчыозь ӧз кылды на.
 Эшъяськон дуно  Со сяна, кивалтэ на театральной коллективен. Сое гуртын ог 15 ар талэсь азьвыл Наталья Вячеславовна Трефилова кылдытэм вылэм, берпуметӥ куинь арзэ та ужез нуэ ини Амиран.
 Ужаны кутскемез дырысен, коллектив ог сю спектакльёс пӧртэм сценаос вылын пуктӥз-возьматъяз ини. Асьсэ но бускель гуртъёсын сяна, вуылӥзы ини Глазов ёросэ но Сарапулэ. 
 Берпуметӥ ужъёссы пӧлысь – «Чудеса в царстве Обалдуя» но «Сплети мне, милая, кольчугу из ромашек» постановкаос. Нырысетӥез – выжыкыл, тунсыко потӥз нылпиослы но, бадӟымъёслы но. Кызьы нош сотэк, уго Баба Ягаез, Змей Горынычез, Обалдуй эксейез но – бачумовоослы ваньмыз тодмо муртъёс, нош сцена вылын зэмос артистъёслы пӧрмытско.
 Кыкетӥез сярысь нимысьтыз но верам потэ на. «Сплети мне, милая…» миниспектакльзы юромо дасямын вал Быдӟым Вормонлэн 70 ар тырмонэзлы. Нырысьсэ сое гуртоослы возьматӥзы – залын пукисьёс но, асьсэос артистъёс но синвуоссэс возьыны ӧз быгатэ. Та спектакльзэс адӟыны кылдӥз Глазов ёросысь Штанигурт культурая юртын ортчем бадӟым ужрадэ лыктэмъёслы но. Соос но туж умой пумитазы. Данъяськымон мукетыз но: спектакльын чузъяськем кырӟанъёс – ваньмыз со гурт калыклэн вашкала мадьёссы, нимысьтыз юаськемын но гожъямын гуртысь песянайёслэсь. Куд-огез соос пӧлысь улэпесь но ӧвӧл ини, нош кырӟанъёссы тӥни – сцена вылысен чузъясько.
 Коллектив, валамон, спектакльёсты ог-огеныз кенешыса пуктэ-дася. Но нырысетӥ но берпуметӥ кылыз – режиссёрлэн. Кызьы умойгес луоз – солы валамонгес но адӟымонгес. Озьы шуыса, пуктэм спектакльёсызъя но шӧдыны луэ ни.
 Амиран Нодариевич ачиз ик режиссёр, ӵемысь ачиз ик валтӥсь рольёсты но шудэ, ачиз ик костюмъёс но шедьтэ.  
 - Туала егитъёс но пиналъёс компьютер сьӧры выемын. Кызьы Тӥ соосты сцена вылэ поттыны пӧрмытӥськоды на? – юасько.
 - Театральной кружок - со сцена вылэ потан гинэ ӧвӧл ук, валтӥсез луэ эшъяськон, ог-огеныд адӟиськон, вераськон. Ми сотэк улыны но ум быгатэ ни, - пальпотэ Амиран.
 - Азьланяз планъёсты кыӵеесь? 
 - Спектакльёсынымы котькуд ёросэ но Иже вуылыны! 
 Малпанъёс быдэсмо, соос бордын сыӵе чырмыт адямиос тыршо ке. Амиранлэн мукетыз но малпанэз улонэ пыӵатэк медаз кыльы: вордскем палъёсаз вуылыны но ӵыжы-выжыоссэ ӟыгыртыны одно ик мед кылдоз вылэм.
 Елена Пономарева.
 Яр ёрос.
 Туспуктэмез авторлэн.
   «Пӧжыысь пежаос лыктӥллям…» кырӟанэныз «Пестросаес» ансамбль паймытӥз вань люкаськем калыкез   Пӧжыос (золотариос) сцена вылэ потыса гинэ вуизы, кызь коллективъёсты кылзыса, жадем жюри соку ик сайкатскиз. Синъёссэс коӵоос музэн усьтыса шоразы учко, куспазы сипыр-сипыр верасько, лӧптэменызы чабыны ик дась. Удмурт артистъёс шӧдӥзы, соослы нимысьтыз саклык висъяське шуыса. Эшшо но жингрес кырӟаны, шуланы кутскизы – оп! шуэм сямен номерзэс сётӥзы. Озьы со Нижний Новгород улосвылысь Богородск карын ортчем фольклор коллективъёслы огъяроссийской конкурсысь тужгес бадӟым призэн – Гран-приен – бертӥз. 
   Вераськиськом Глазов ёросысь лулчеберетъя но туризмъя центрысь специалистэн Светлана Николаевна Захароваен.
 - Кызьы сюриды та фестивале? 
 - Али трос пӧртэм ӵектонъёс вань. Кудзэ шонерак милем келяло, кудзэ асьмеос Интернет пыр шедьтӥськомы. Но соос пӧлысь  бырйиськомы ярамонозэ гинэ. Мон котьку учкисько: мар вите та вожвылъяськон коллективлэсь, кин мынон-ветлонэз тыроз, мае адӟыны-басьтыны луоз артистъёсмылы мукетъёсызлэсь.
 Конкурслэсь  куронъёссэ лыдӟыкум ик син улам пуктӥсько, ёросысьтымы кудӥз коллектив таяз ужрадын ассэ паськыт усьтыны быгатоз. Тӥни озьы пуш шӧдонэя, «Хрустальный ключ» огъяроссийской фестивале мыныны лӧпкытӥмы «Пестросаес» ансамблез.
 - Алигес пӧжыос Шарканысь но вормисен бертӥзы вал кадь?
 - Бен. Ӟеч выступать каризы, быдэс номерзэс, кызьы верало, «на одном дыхании». Мыныкумы ик соослы шуи: асьмеды возьматон понна гинэ ум, вормон вылысь мынӥськомы. «Бабушкина дача» арлы быдэ ортчылӥсь конкурсэ 20 коллектив пыриськиз, финалэ куатез потӥз. Сюрес вылын ӝегатскеменымы, бергес вуимы. Артистъёсмылы кышкаса-куалекъяса улыны дыр ӧй вал. Сцена вылэ вамыштӥзы гинэ, ну бен сётӥзы ук. Куараоссы, шуламзы, тапыртэмзы жюриез соку ик ас палаз кыскиз. Озьы 1-тӥ инты но 30 сюрс манет утыса бертӥм.
 - Кӧня ке кыл «Хрустальный ключ» фестиваль сярысь…
 - Калыккуспо фестиваль арлы быдэ радъяське 2004-тӥ арысен. Ӵапак со улсын таӵе огъяроссийской фольклорной конкурсъёс ортчыло. Таяз пыриськизы ог 30 коллективъёс. Асьмелы матысьёсыз пӧлысь вал Киров улосысь, Чувашиысь, Мари Элысь,Татарстанысь, Башкортостанысь. Удмурт Элькунлэсь данзэ утизы Вавож ёросысь «Бӧляк» ансамбль но «Пестросаес». Вавожъёс но пусъемын вал.
 Коллективъёс  огезлэсь огез зол вал – костюмъёссыя но, номеръёссылэн пуштроссыя но. Асьмелэнъёс висъяськизы инкуазьлы матын луэменызы, пӧртэм пумо шуламенызы.
 Зэм но, Пӧжыысь, оло, вань тылобурдоосты (татын соосты пежаос шуо) пыӵкылыны кышномуртъёс дышемын ни. Огез тюрагай кадь тюргетэ, мукетыз уӵы кадь чирдэ, куинетӥез гы-гы шуыса шултэ. Чиргетэмзы-тюргетэмзы зэмос бурдолы мед тупалоз шуыса, сюйлэсь лэсьтэм куд-огаз шуланазы ву поныса шудо. Синдэ кыньыса ке кылскид, нюлэскын астэ кожалод. Усто пӧрмыто. Ӵапак та аспӧртэмлыксы ик висъяз мукетъёсызлэсь.
 Сокем бадӟым вормонзылы пӧжыос али но паймо кадь. Мылкыдзы гур азьысь табань кадь лӧптэмын.
  
 Верало конкурсэ пыриськемъёс - Мукетъёсызлэсьлэсь чик но лябесь ӧвӧл шуыса малпанмы эшшо но золгес юнмаз, - шуо кышномуртъёс.
 - Нош костюмъёсмес кыӵе учкизы, кутыло, юаллясько, - йылэто мукетъёсыз.
 - Интыысь журналистъёслы бадӟым интервью сётӥ, - вераськонэз азьланьтэ коллективен кивалтӥсь Надежда Анатольевна Владыкина, - дӥсьмес ушъяз-ушъяз но вераны кыл ӧз шедьты ни - «обалдеть, обалдеть» гинэ шуэ на.
 Такем бадӟым ужрадэ пестросаесъёслэн ветлэмзы ӧй вал эшшо. Нуись-валтӥсьсы ӧвӧлэн. Соин ик ваньзы бадӟым тау каро Светлана Николаевна Захаровалы. Солы луыса, пӧжыос интыысьтызы вырӟизы, палэнысь калыклы быгатонлыкъёссэс возьматӥзы. Нялтас вераса, номерзэс шуланъёсын узырмытон пумысен озьы ик ӵектон сётӥз Светлана Николаевна.
 Фестивальын тросэз соосты буран бабушъёсын сура вылэм. Золотариос тупен-тупен валэктӥллям: ми, пе, Удмуртилэн уйпалаз улӥськомы, милям кырӟанъёсмы капчиесь, задор мылкыдоесь, нош Буран гуртысьёсызлэн – лякытэсь, нёжъясесь.
 - Нош тӥлед ӧз-а вералллялэ, соослэсь но ортчыт адӟиськиськоды шуыса?
 - Вал, сыӵеосыз но вал, - шумпотонзэс уг вато кышномуртъёс.
 Коллективазы вань ик одӥг воргоронзы – арганчи Петр Тихонович Антропов.
 - Мон удмурт  сямен уг валаськы, - шуэ со, - но гурзэ кырӟамзыя бырйисько. - Шарканысь вуыса, мылкыды уртчем йӧл кадь лӧптэмын. Фестивальын чувашъёслэсь арганэн мастак шудэмзэс адӟи, мынам но озьы ик дышетскеме потэ.
 «Пестросаес» ансамбль 25 ар талэсь азьло кылдэмын. Ветлӥсьёс, конешно, вошъяськемын ни, но кылемез тямыс мурт одӥг семья кадь уло. Арняяз кык пол люкаськыло. Репертуар асьсэос дасяло, кырӟан но гожъяло ини, сцена вылын асьсэды кызьы возён сярысь но ӵош кенешо. Котьку утчало мае ке но выльзэ. Арессыя пӧртэмесь ке но, дыкужымзы ваньзылэн пачылмемын. Али соос одӥг малпанэн уло - Москваысь сцена вылэ потыны дасясько. Спонсоръёс гинэ мед шедёзы. Нош Нижний Новгородэ ветлэмзы понна бадӟым тау шуо Глазов ёрос тӧролы Владимир Терскийлы, нимаз ужбергатӥсьёслы Александр Баженовлы но Александр Кунаевлы.
 Галина Богданова. 
 Глазов ёрос.
 Туспуктэмез авторлэн.
   Калыкезлы ЭРИК вайыны тыршиз   Кема аръёс ӵоже Александр Никифорович Наговицынлэн нимыз тодмо ик ӧй вал. Мыло-кыдоослы луыса, 2009-тӥ арын вордскем гуртаз Глазов ёросысь Туктымын (Омутница) мемориальной пул усьтэмын. Табере гуртоос аспӧртэмлыко кылбурчиен, визьмо, таланто бӧлякенызы данъясько. 
   Курадӟыса будэм аръёс 1921-тӥ арозь одӥг коркан 16 кузя улӥллям. Кык валзы вылэм, кык скалзы, 5-6 ыжъёссы. Кӧс аре пудо-животтэк кылиллям, но семьязы яна потэм. 1925-тӥ арозь юн курадӟыса улӥллям, агай-вынъёс (ньыль кузя, вал на сузэрзы) медъяськыса ветлӥллям.
 Александр 16 аресысен сельсоветын секретарь луыса ужаз. 1927-1928-тӥ аръёсы Ижын интыысь советъёслы ужасьёс дасясь школаын дышетскиз. Та вакытэ кык ар ӵоже егит мурт мыло-кыдо тыршиз Глазовын потӥсь «Выль гурт» газетын. Фельетонъёсыз улэ со Чипчирган нимын гожтӥськылӥз. Та дыре ик егит автор гожтэт пыр Кузебай Гердэн кусып возем. Куд-ог кылбуръёссэ со Очко Санко нимын поттылӥз, нош тужгес но бордаз бурмиз Эрик псевдонимез.
 1929-1931-тӥ аръёсы Александр Эрик Ижкарын «Удмурт коммуна» газетын ужа. Репрессиос кутскем бере, мылкыдыз солань-талань шонаськыны кутске. Кызьы гожтэ журналист но критик  А. Г. Шкляев, «1930-тӥ арын ик со, Герд борды бурмем кылбурчи, аслаз дышетӥсеныз тэкшеронэ пыриське но ассэ соин ваче пумит пуктэ». Ӵапак соку одӥг туспуктэме пуксё Кузебай Герд, Айво Иви, Александр Эрик но пор писатель Сергей Чавайн. Со но муг, пе, луиз А. Н. Наговицынэз берло янгыше уськытыны.
 Огыр-бугыр улон вакыт Удмурт гожъясьёс пумит уж ӝутскемен валче, Эрик служить карыны кариське. Кык ар Одессаын возиське но 1933-36-тӥ аръёсы бертыса, выльысь «Удмурт коммунаын» тырше. Тросэз эшъёсыз пытсэт сьӧры келямын ни вал, югдурез валаса, Александр Эрик политикае уг пыриськы, ас понназ гожъяське, ужаны кариське «Стахановец-строитель» газетэ. Выль репрессиослэсь  кутскемзэс шӧдыса, выльысь Одессае кошке, татысь киностудиын ужа, огдыре  Ленинградысь журналистикая институтлэсь заочной отделенизэ йылпумъя.
 Секыт адӟон Война кутскем бере кыкетӥ нуналаз ик Эрикез фронтэ басьто. Рядовой Александр Наговицын служить каре 150-тӥ дивизилэн штабаз. 1941-тӥ арын 6-тӥ шуркынмонэ Ростов улосысь Новошахтинск кар вӧзын контузить карыса пленэ шеде. Война дугдытозь, со концлагерьёстӥ костаськыса ветлэ. 
 1945-тӥ арын вить пленнойёсын ӵош, А. Эрик Оффенбург лагерьысь пегӟыны быгатэ. Нырысь ик Францие сюро, собере соосты советской командованилы сёто. 1945-1946-тӥ аръёсы ужа Донбассысь Елеон рудоправлениын.
 Ӝоген берытске вордскем палъёсаз, ужа Глазовысь механической заводын, 1947-1949-тӥ аръёсы - карысь «Ленин сюрес» газетын. Семья кылдытэ, 1950-тӥ арын пиез вордӥське. Мылкыдыз ӝутске, трос гожъяське, мукет кылысь берыктон ужен турске.
 Берло аръёссэ Александр Эрик «Советской Удмуртия» газетын тыршиз. Пытсамын вал 1951-тӥ арын Балезино посёлокысен. Обыск дыръя шедьтэм кигожтэтъёссэ сутӥллям, соос пӧлын: «На чужбине» повесть (232 бам), «Кужым» роман (321 бам), «Лыкты одно ик» верос но мукетъёсыз. Кылбурчилэн вынызлы сётӥллям «Улон куашка» пьесазэ гинэ. 1952-тӥ арын юнме шорысь ыбемын. Критиклэн А.Г. Шкляевлэн но гожъяськисьлэн П.К. Поздеевлэн сюлмаськеменызы, 1989-тӥ арын янгыштэмен лыдъямын.
 Ужъёсыз Александр Эриклэн нырысетӥ кылбуръёсыз гожтэмын 1928-тӥ арын. Берлогес соос нимаз книгаосын печатласькизы: «Кылбурстрой» но «Ӵукна». Писательлэн «Кужым кыда» романэзлэн люкетъёсыз лыдӟись доры вуизы «Пролетар кылбурет удысын» («Кылбурет удысын») журналын. Со сяна, 1940-тӥ арын потэ «Будон» нимо нылпиослы веросъёсын книгаез. Со «Ми», «Туктым», «Ушъяськон» поэмаослэн но авторзы. Кӧня ке произведениосты ӟуч кылысь удмуртэ берыктэ. Озьы ик «Зарни меда крезьгуръёсы» кырӟанлэн авторез луэ.
 «Кылбурстрой» бичетаз пырем ужъёсаз со социализмлэн вормонъёсыз понна партилы тау каре. Трос учыре со «чылкыт лирикалы» матын луисьёсын ченгеше: кылбуръёсаз «сяська» вужезлэн тодметэз луэ, нош «андан», «завод», «колхоз», «станок», «машина» – вылезлэн. Вужез понна дурбасьтӥсьёслы автор вань йыркурзэ кисьтэ, тушмонъёссэ «нымы», «льӧмтэй», «керныж», «низьли» образъёс пыр возьматэ.
 «Ӵукна» сборникез Удмурт Автономилэн кылдэмез дырысен 15 ар тырмонлы сӥземын вал. Автор кыкетӥ бичетаз озьы ик «кылбурет но кылбурчи» темаез азинтэ. Та ӵошатон пыр вакытлэн шӧмыз шараяське, куке вордӥськем шаерез тушмонлэсь утён тема литератураын тужгес лэчыт луэ. «Пыӵал» выллем образъёс яратонлы сӥзем чуръёсын но пумиськыны кутско:
 «Тон мынам, мусо Ание,
  Пыӵалэ кадь – чылкыт, матын»; 
 «Пыӵалме, тонэ, Ание, 
 Одӥг кадь ӟырдыт яратско». 
 Зэмос лирика мылкыдо луо Александр Эриклэн яратон темалы сӥзем куд-ог кылбуръёсыз: «Кырӟало тыныд», «Зарезьлэсь крезьзэ кылзон дыръя…», «Чупчи пасьтана» но мукетъёсыз.
  
 Кушем нимъёс Малы удмурт гожъяськисьёс ужъёссы улэ асьсэлэсь нимтулзэс ӧз пуктылэ, со ужпумез одӥгаз эскеронъёсаз пыр-поч валэктэ тодосчи но журналист Александр Шкляев. Соосын тӥледыз но тодматэммы потэ.
 XX-тӥ даурлэн кутсконаз ӟуч писательёс асьсэлы кушем ним (псевдоним) кутыны кутскизы. Соослэсь адӟем карыса, удмурт кылбурчиос, гожъяськисьёс выль нимын ужъёссэс печатланы кутскизы. Но бырйылӥзы выжызэс яке удмурт луэмзэс возьматӥсь ним, яке этнонимъёсын, топонимъёсын герӟаллязы, яке возьматъяллязы мон сыӵе муртлэн пиез шуыса.
 Тани Г.Е. Верещагин ассэ Удмурт гожтылӥз, Д.И. Корепанов - Кедра Митрей (Кедра выжыысь Митрей шуэм, пе, со),
 Т.К. Борисов - Трокай Борисов;
 А.Н. Клабуков - Аркаш Багай (Багай выжыысь…);
 А.Г. Векшина - Эльдыш, Ашальчи Оки ;
 Д.А. Майоров – Даньло Майор;
 И.Г. Гаврилов – Гави Йыги;
 М.И. Ильин – Пересь Удмурт, Мерпи;
 И.К. Курбатов – Йыгын Курбат;
 Т.И. Шмаков – Шмаки Тими;
 К.Н. Иванов – Кӧс Ошмес ;
 А.И. Жомбин – Жомбо Очей ;
 Д.И. Баженов - Д. Пинь;
 М.Г. Баженова – Льӧм Маня;
 И.Д. Дмитриев – Иннакей Кельда;
 М.М. Кельдияров – Кельд Чужайнен;
 И.Г.Векшин – Айво Иви (айво, финн. кылын визь шуэм).
 Куд-огез псевдонимъёс герӟаськемын вал политикаен, лулчеберетэн. Кылсярысь, Кузебай Герд (герд - ӟуч сямен единство шуэм) - Кузьма Павлович Чайников, нош азьлогес Адями, Сюмори, Андан кушем ним кутылӥз.
 Интерн нимын гожтӥськылӥз Т.Иванов, нош П.А. Марксистский псевдонимен ужъёссэ печатлалляз П.А. Батуев.  Ленинлэсь но Сталинлэсь адӟем карыса, А.С. Алин шуыса А.С. Бутолин гожтӥськылӥз. Глазовъёслэн бӧляксылэн А.Н. Наговицынлэн Александр Эрик кушем нимыз вал, калыкезлы эрико улон ваён сярысь сюлмаськемзэ озьы возьматылӥз.
 Куд-огез авторъёс зэмос нимзэс медаз тодэ шуыса, олокызьы но кылъёсын шудылӥзы. Троссэ валэктыны но уг луы. Со умой адӟиське «Гудыри» газетын. 1915-тӥ арын печатлам «Эш-Тэрек» книгазэ Д. И. Корепанов (Кедра Митрей) поттӥз Пан-Реймит ним улсын. «Пан» люкетэз КореПАНов фамилиысьтыз басьтэмын, пе. Та пумысен таӵе валэктон вань: кышноез полячка вылэм бере, со пан луэм. «Реймит» - Митрей кылэз берыктыса гожтэмын.   
 Удмурт литератураын таӵе серемес веран вань: «Ачиз одӥг, нош нимыз 77. Кин со?» И. Т. Дядюков. Уго со - Иван Кудо но Кунайвидо, Тарабумбия но Ван-до, Востэм но Акташ Бугор, Самой но мукет.
 30-тӥ аръёсы ваньмыз ма герӟаськемын вал пичи нациосын, уродэн лыдъяськылӥз. Соин удмурт писательёс кушем нимъёссылэсь куштӥськизы. 50-тӥ аръёсы Гердлэн племянникез М. А. Чайников эскерись органъёслэсь синзэс мальдытон вылысь А. Югов луиз, нош Клабуков – Аркадий Клабуков-Багай. 70-90-тӥ аръёсы гожъяськисьёс нош кушем ним борды басьтӥсько. Тросэзлэн удмурт луэмзэс пусъемзы потӥз, кин ке нош серемез поттон вылысь малпам кушем ним.
 Дасяз Галина Сунцова.
   Узырлэсь но узыр, ческытлэсь но ческыт   Гудырикошкон толэзь узыр уно христиан праздникъёсын. Калыкын тужгес но тодмо куинь Спасъёс: Улмо, Чечы но Пушмульы. Ваньзы соос герӟаськемын Иисус Христослэн, Спасительлэн нимыныз, соин ик Спас шуыса нимасько. 
   Чечы Спас 14-тӥ августэ вал. Ортчиз ни Улмолы сӥземез но, ӵапак та нуналэ ик, 19 августэ, оскисьёс Преображение Господне праздникез пусйизы. Черкъёсын улмоез но мукет емышез освятить каризы.
  Коӵышысь гуртоос та дано нуналъёсты ӧвӧл вунэтӥллям, соослы сӥзьыса «Что Спас припас?» праздник дасяллям.
 Кытысь но мар праздникъёс та шуыса верам сяна, лулчеберет удысын ужасьёс люкаськем калыклы кунлэсь историзэ тодэ уськытӥзы. Уга ӵапак 22-тӥ августэ пусйимы Росси Федерацилэсь Кун флагезлэсь нуналзэ.
 Котьку сямен, празднике мыло-кыдо лыктӥллям нылпиос но гуртысь пенсионеръёс. Ми ӧжыт бергес вуимы но, ярмаркае поттэм бакча сиёнэз, емышез, йӧл-творогез басьтыса быдто ни вылэм. Татчы калык дыртӥз чечы но басьтыны, тодо уга: гуртысь мушкасьлэн Юрий Николаевич Чупинлэн чечыез – ческытлэсь но ческыт.
 Ӝоген вуоз  берпуметӥез Спас – 29-тӥ августэ. Эн вунэтэ Инмарлы тау карыны – шырыт гужем, узыр бакча-сиён но емыш, шумпотон но чидан сётэмез понна.
 Куинь Спасъёслы сӥзем праздниклы дасясько ни Тылысын но, со 27-тӥ гудырикошконэ ортчоз (0+). Отчы мыныны но шутэтскыны умой быдэс семьяен. Шулдыр но ческыт луоз: кырӟанъёсын, шудонъёсын, чечыен, улмоен но мильымен шумпоттозы. Одӥгез ошмес доры тубыса, гырлые шуккыны, льӧль малпанэдлэсь быдэсмемзэ курыны луоз.   
 Лариса Гурьянова. Глазов ёрос.
 Туспуктэмез авторлэн.
   АЛЕКСАНДР СОЛОВЬЁВ: «Калыкен пумиськонъёс туж кулэ»   13-тӥ августэ Удмуртилэн Тӧроез Александр Соловьёв вуылӥз Глазове. Нырысь ик кожылӥз калыклы мерлыко юрттэт сётонъя кык юртъёсы. Тодматскиз отысь улӥсьёслэн туннэ улон-вылэменызы но сюлмаськонъёсынызы. 
   Визьзыя ляб пиналъёслэн интернат-юртазы сю витьтон котыр нылпиос уло. Юртъёссэс, улон но дышетскон  интыоссэс учкыса, директоренызы Татьяна Малышеваен вераськыса, кивалтӥсь интернат-юртлэн ужамезлы умой дунъет сётӥз, быдэстоно ужпумъёс вань ке но.   
 Психоневрологической интернат вить сю муртлы чакламын. Но ваньмызлы инты уг окмы, али эшшо сю адями черодзэ вите на.  Соосты интыяны луоз общежитие, кудаз азьло интернатын ужасьёс улылӥзы, но со тупатъям-выльдэмез кулэ каре.
  
 Собере Александр Соловьёв, Кун Кенешлэн председателез Владимир Невоструев Элькунмылэн Йырызлэн но правительстволэн администрациенызы кивалтӥсь Андрей Гальцин ветлӥзы Удмурт птицефабрикае. Отын эскеризы, кызьы мыно пож вуэз чылкытатӥсь сооружениосты выльдонъя но 2 номеро площадкаын выль куать корпусъёсты лэсьтонъя ужъёс.
 - Западысь санкциос пачкато, соин ик туннэ тужгес но бадӟым саклык висъяно асьме производствомылы, - пусйиз Александр Соловьёв. – Тросгес луоз бюджетэ выт люканлэсь коньдон но, выль ужан интыос но кылдозы. 
 Выль корпусъёс ужаны кутскем бере, тылобурдо сӥль куать сюрс тонналы тросгес поттыны луонлыкъёс кылдозы. Нош матысь дыре «КОМОС ГРУПП» агрохолдинглэн кивалтӥсьёсыз чаклало эшшо укмыс корпус уже кутыны. Соку араз 55 сюрс тонна котыр тылобурдо сӥль поттыны луоз. 
  
 Тӧро учкиз карысь тупатъям ульчаосты но азбаръёсты. Туэ Дорожной фондысь Глазовлы висъямын вал 40 миллион манет, кивалтӥсь оскытӥз, эшшо 10 миллион манет каре вуоз на шуыса. 
 Тунсыко вераськон мынӥз Глазовысь предприятиосын но организациосын ужась егитъёсын. Туннэ нуналлы одӥгъёсыз тужгес но сюлмаськытӥсь юанъёс герӟаськемын «Прогресс» Йӧ дворецлэн но «Родник» клублэн вуоноенызы.
 Александр Соловьёвлэн верамезъя, Йӧ дворецез тупатъянъя схема чакламын,  выль арозь «Прогрессын» йӧ но, арена но луозы. «Родник» клуб но аналтэмын уз луы. Нуназе отын ужалозы общественной организациос, нош ӝытазе шутэтскозы егитъёс.
 - Мон верасько Лэсьтӥськонъя но Йӧскалык политикая министръёсын, ужаломы проект бордын. Оло, 200 миллион манет кулэ луоз, дыр но трос быроз, но «Родник» клуб чебер луыны кулэ.  
 Алевтина Сизова.
 Глазов кар.
   Депутатъёс пумиськонъёс ортчытъяло   Росси Федерациысь Кун Думалэн депутатэз Андрей Исаев Юкаменск но Яр ёросъёсы вуылӥз, нош Алексей Загребин Глазов каре потаз. 
   Андрей Исаев «Огъя Россия» партилэн, мер огазеяськонъёслэн ёзчиосынызы, кивалтӥсьёсын пумиськылӥз. Кенешонъёсын катъёсы воштонъёс пыртон пумысен юанъёс ӝутэмын вал, вераськон мынӥз «Огъя Россия» фракцилэн Думаын ужамез сярысь но.
 Юкаменск но Яр ёросъёсысь больницаосы кожылӥз. Татын эскеремын вал тазалыкез утён удысэн герӟаськем катъёс. Депутат пусйиз, оптимизация ортчытон дыръя тросэз ужрадъёс умойтэм лэсьтэмын вал шуыса, али соосты палэнтон бордын уж мынэ. 
 - Озьы ке но ужпумъёс трос на, соосты ми сэрттӥськом-пертчиськом. Нырысь ик саклык висъяломы ёрос больницаослы, - вераз Андрей Исаев. – Пичи гуртъёсын улӥсьёс но умой эмъюрттэт басьтыны кулэ.
 - 44-тӥ федерал катъя, кун но муниципал огазеяськонъёс, унитарной предприятиос закупкаос тендер амалэн ортчыто. Но тазалыкез утён удысысь огазеяськонъёслы секыт озьы ужаны, соос дырыз дыръя эмъюм басьтыны уг вуо, адями ачиз утчано луэ. Нош со дыр куспын тазалыкез сӧриське. Али ми катэ воштонъёс пыртон бордын ужаськомы, - шуиз Андрей Исаев.
 Яр ёрос больницалэн кивалтӥсез Татьяна Болтачева кыдёке интыяськем гуртъёсысь улӥсьёсты больницае нуон-ваён понна автобус висъяны куриз.
 Пумиськонъёсын пенсиосын, лулчеберет, дышетон удысъёсын герӟаськем юанъёс сётъязы. Озьы ик «войналэн нылпиосыз» нимысьтыз тыронъёс сярысь сюлмаськемзэс веразы. Андрей Константинович шуиз, та юан Кун Думаын трос пол ӝутэмын ни вал шуыса, но одӥг малпанэ депутатъёс ӧз вуэ.
 Юкаменск ёросысь одӥгез кивалтӥсь «Об обороте земель сельхозпоселений» катъя юан сётӥз:
 - Судэ документъёсты дасян понна 100 бам котыр бумага кулэ, курон трос толэзьёс ӵоже эскериське. Музъемез собственносте регистрировать карон туж кема кыстӥське. Кызьы ке но со ужез ӝоггес быдэстоно вал.
 - Али ми та ужпумез музъем ужъёсъя комиссиен сэрттӥськом-пертчиськом, сӥзьыл сессиын йылаз-пумаз вуттомы, - оскытӥз Андрей Исаев.
 Юанъёслы валэктонъёс сётон сяна, депутат пумиськонэ лыктэмъёслэсь мылкыдзэс но юаз. Шуом, тросэз калык али дунне вотэсэн эшъяське. Но отын ӵемысь мар ке шедем гожъяло, адямиез уродэ уськытыны но быгато. Кун Думаысь депутатъёс сыӵе материалъёс понна кыл кутытыны куро. Юкаменскъёс соин соглаш луэмзэс веразы.
 Кун Думалэн депутатэз Алексей Загребин пумиськылӥз Глазов карлэн кивалтӥсьёсыныз. Вераськон мынӥз партилэн «Историческая память» ӵектосэзлэн улонэ пыӵамез сярысь.
 Дасяз Алевтина Сизова.
 Яр-Юкаменск ёросъёс.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Куинь арскын экономикаез ӝутоно   Элькун тӧролэсь ужзэ огдырлы быдэсъясь Александр Бречалов Яр, Юкаменск, Глазов ёросъёсы вуылӥз. 
   Яр ёрос. Уж ке луысал, нокытчы ӧй кошкысал Бизнесын чыры-пырыос уг луо Яр ёросысь Дизьмино гуртын Александр Бречалов Андрей Саламатовалэн крестьян-фермер возёсысьтыз писпуэз переработать карон участоказ вуылӥз. Туннэ нуналлы калык татысь басьтыны быгатэ пӧртэм пумо доска, брус, пеллет, фанкряж, Nestro нимо эстӥськон брикет. Ужбергатӥсьлэн верамезъя, азьпалан пӧртэм пумо малпанъёс, одӥгез соос пӧлысь  биотопливо поттон. Озьы ик Андрей Анатольевич Дизьминоын завод пуктыны чакла.
 - Туннэ нуналлы ми 250 тонна пала биотопливо поттӥськом, малпаськомы1,5 сюрс тоннаозь вуттыны. Писпуэз переработать каронын вань кылем-мылемъёсыз уже кутӥськозы – улвай яке опил со луоз, - валэктӥз Андрей Саламатов.
 Инвестиционной проект улсын арскын бадӟым табыш поттыны луоз, озьы ик выль ужан интыос кылдозы.
 Та дыре крестьян-фермер возёс вузъёссэ Россиысь улосвылъёсы но мукет кунъёсы вуза. Предприятилэн ужаменыз но луонлыкъёсыныз тодматскыса, Удмуртилэн тӧроезлэсь ужзэ огдырлы быдэсъясь сырьёлэсь базазэ будэтонын но Азиысь вузпӧръёсы (рынок) посредникъёстэк потонын юрттыны дась луэмзэ вераз.
 Ичиёмоз-а кредит? Ярын ӟеч ужа киужъёсъя центр. Та пумысен умой кылъёс вераз Александр Бречалов но. Котькуд гуртын, ёросын вань кибашлыос. Ярын одӥгез сыӵе зарни киё адями - Наталья Никифорова. Солэн кивалтэмэз улсын школьной форма,  сценической но спортивной костюмъёс  вуро.
 Но туннэ нуналлы коньдон пумысен шугъяськонзы вань. Наталья Никифорова Удмуртилэн Тӧроезлэсь ужзэ быдэсъясь Александр Бречаловлы юрттэт пумысен вазиськиз – ужбергатӥсьёслы юрттэт сётонъя фондысь пичи ставкая кредит басьтон сярысь. Озьы ик, ужбергтӥсь сертификаттэк  уг быгаты усьтыны аслэсьтыз магазинзэ. Сертификат басьтон понна бадӟым уксё кулэ.
 Александр Бречалов Наталья Никифоровалы юрттэт пумысен арня ӵоже валэктон сётыны оскытӥз.
 Программаос кылдытоно Кивалтӥсь пумиськылӥз ёрослэн активеныз но гурт калыкен. Солы трос пумо юанъёс сётэмын вал сюресъёс, чагыр эстӥськон, жуг-жаг куян сярысь.  Егит кышномурт сюлэмшугзэ вераз уж пумысен. Ужан инты, пе, каргуртын (посёлокын) луысал ке, со татын улысал но ужасал. Мукетыз кышномурт вераз, тулыс тудву дыръя гуртсэс ву котыртэ шуыса.
 Одӥгез фермер шаерамы бакча сиён будэтонъя программа кылдытыны ӵектӥз. 
  
 Юкаменск ёрос Етӥн будэтон, улон интыез умоятон сярысь  
 Александр Бречалов пумиськонъёс ортчытӥз Юкаменск ёросын но. Трос юанъёс пӧлын одӥгез тужгес но сюлмаськытӥсез – етӥн будэтонъя заводэз улӟытон. 2014-тӥ арын со пытсаськиз, но тӥрлык интыяз кылиз. Заводлэсь ужзэ радъян понна кулэ инвестор. Нош етӥн будэтӥсьёслы Юкаменск ёросын уг ёрмо.
 Курекъяськонэз вань ёросысь тужгес но пересезлэн улӥсьлэн. Фагиля Назмутдиновна Байкузиналы 100 арес но 11 толэзь. Ожысь ветеранлэн палкышноез шуыса, солы улон интызэ умоятыны кулэ вал. Но кыӵе ке муген программаысь куштӥзы. Али нош ик пыртӥзы. Но сертификат сётозы 2018-тӥ арын гинэ. Нош сомында аресъем песянайлы котькуд нунал дуно ни.
 Юкаменск ёросын Александр Бречалов Тылысэ кожылӥз на, «Тайны юкаменских родников» туризмъя маршрутэн тодматскиз. Усьтэмын 2014-тӥ арын, но сое тодо ни быдэс  шаерамы улӥсьёс. Тылысын трос бадӟым ужрадъёс ортчо, соос пӧлын православиен герӟаськемъёсыз но. 
  
  
  
 Глазов ёрос Юанъёс ӝутӥзы, чечы кузьмазы 
 Вторнике ӵукна Александр Бречаловез Коӵышгуртын пумитазы. 2015-тӥ арысен татын «Храм живого звука» ӵектос улонэ пыӵа. Со понна трос мылкыдзэс, кужымзэс сётӥзы асьсэос улӥсьёс. Лэсьтэм ужзэс кивалтӥсь вылӥ дунъяз.
  Татчы ик вуизы ёрос поселениосысь делегациос. Калыкен пумиськон ортчиз культура юртлэн азбараз. Котькудӥз Александр Бречаловлы сюлмаськытӥсь юанъёссэ сётыны быгатӥз.
 «Куреггурт» муниципал кылдытэтлэн йырыз Валентина Никитина Адамысен Куреггуртозь сюресэз лэсьтон сярысь юаз. Со туж урод, асфальтэн шобыртымтэ, тулыс но сӥзьыл ветлыны шуг, машинаос нӧдэ выё. Тупатъямез витё школа маршрутъёс но. Нылпиосты  Куреггуртэ дышетскыны ваён понна, 1,5 час кулэ.
 - Оскытыны уг быгатӥськы, - шуиз элькунлэн Тӧроез, - сюресъёсты выльдонлы трос уксё кулэ, соосты тупатъянъя проектъёсты выльысь учконо, оло, кытын ке коньдонэз шыръяны луоз, соку сое уже кутомы. Туннэ нуналлы шаерамы вань 87 сюрес люкетъёс, кытӥ МЧС-лэн машинаосыз но ортчыны уг быгато. Зэмзэ но ке сюрес вылады машинаос тулыс султо, соку курондэс нимысьтыз эскероно на.
 Та кылдытэтлэн эшшо одӥгез шугъяськонэз — сотовой герӟет ӧвӧл. Соин йырин гурт калык мобильной телефон пыр вераськыны, Интернетэ пыраны уг быгаты. Таизлы юанлы валэктон пумиськон дыръя ик шедиз. «Ростелеком»-лэн кивалтӥсьёсыз оскытӥзы, сотовой герӟет Куреггуртэ вуоз шуыса. Сыӵе ик ужпумен вазиськизы Чураын улӥсьёс но.
 «Октябрьской» поселенилэн кивалтӥсез Надежда Сабрекова нош ик  школа маршрутъёслы саклык висъяны куриз. Озьы ик газ пумысен шуг-секытъёссэс ивортӥз. Солы Трубашурын но Омутницаын улӥсьёс туж кулэясько. Трубашурын трос мер но лулчеберет объектъёс, умой ужа хозяйство. Но ю-нянь люкан вакытэ тысез Трубашурысь нуо Октябрьское куасьтыны (отын газ вань), собере нош ик Трубашуре ваё. Гурт возёслэн кивалтӥсез газ пыртыны мылкыд карись хозяйствоын ужасьёслы юрттыны но дась.
 
 Александр Бречалов пусйиз, «Газпромлэн» куронъёсызъя, чагыр эстӥськон вутто сыӵе гуртъёсы, кытын 80% улӥсьёс корказы газ кысыкыны мылкыд каро. Соин ик матысь дыре гурзэс пуэн эстозы Колевайын улӥсьёс но. Отын ӝыныез гинэ газ куро. Нош Солдыре газ гумыос ӝоген вуозы, али ӧнерчиос проект бордын ужало.
 Надежда Михайловна палэнэ ӧз кельты вуэн но очистной сооружениосын кылдэм югдурез, уго поселениын ву понна кыл кутӥсез ӧвӧл. Ужпум сэрттэмын-пертчемын луоз, али ёрос кивалтӥсьёс со бордын ужало.
 Октябрьскийёс веразы борщевик пумысен сюлмаськемзэс но. Троссэ гуртъёсты убир ӝокатэ ни. Мар кароно?
 - Та будосэн мон тодмо. Велосипедэн ширтыкум борщевик пӧлы уси, лек луэмзэ ас вылам шӧдӥ. Будосэн нюръяськонъя мыным трос ӵектонъёс, научной статьяос келяло. Нош кызьы сое быдтоно, уг тодӥськы, - вераз Александр Владимирович.
 Надежда Михайловна Александр Бречаловлы борщевик чечы кузьмаз.
 Качкашурысь Екатерина Волкова жуг-жаг сярысь юан ӝутӥз.
 - Улӥськомы ни жаг пӧлын. Кызьы ке но улӥсьёсты жуг-жаг поттӥсь организацен огкыл гожтыны косоно но уксё тырытоно, али тросэз палэнэ кылё. Вал вераськонъёс, 1-тӥ январьысен котькуд хозяйство коньдон тыроз шуыса, но номыр ӧз воштӥськы.
 Та пумысен валэктон сётэмын вал, нырысь ик элькунын региональной операторез юнматоно шуыса. Соку ини жуг-жаг понна коньдон тырисьтэмъёс административной кыл кутон улэ кыскемын луозы. Чакламъя, региональной оператор 2018-тӥ арын май толэзьысен ужаны кутскоз.
 Адамысь егитъёс тунсыкъяськизы клуб пумысен. 2005-тӥ арын культура юртэз ужбергатӥсьлы вузазы, со дырысен тырттэм сылэ. Али клуб кык квартираё коркалэн юртаз интыяське. Гуртын 2000 адями улэ, но кружокъёс ортчытъяны, калыклэсь ваньмон дырзэс радъяны луонлыкъёс ӧвӧл.
 - Туж урод. Шедьтоно юртэз басьтэм ужбергатӥсез, - вазиськиз Александр Бречалов ёрос кивалтӥсьлы. – Эскероно, юртэз тупатъяны луэ на яке выльзэ-а пуктыны капчигес ни. 
 Нош Качкашурысь клуб кемалась тупатъямез вите. Борддоръёсын пилиськемъёсыз вань, март толэзьысен отын ужрадъёс уг ни ортчыло. Татын выль клуб пуктоно. 
 Тӧро шуиз, гуртысь инфраструктураез азинтоно, егитъёсты кысконо, мед соос ужалозы но улозы вордскем интыосазы.
 -  Но со понна ужан интыос кылдытоно, предприятиос усьтоно, инвесторъёсты кысконо. Куинь арскын экономикаез ӧм ке ӝутэ, куашкалом. Удмуртилэн азинскыны луонлыкъёсыз вань, - йылпумъяз пумиськонэз Александр Бречалов.
 Собере Элькун Тӧролэсь ужзэ быдэсъясь вуылӥз на «Чура» эштосэ, кытын выль микрорайонысь егит семьяосын вераськиз.  
  
 Азинскон –  ужбергатон бордын Коӵышгуртэ но Чурае вуылэмез бере, Александр Бречалов ортчытӥз на эшшо одӥг пумиськон, кудаз люкаськылӥз ёросысь актив, ужбергатӥсьёс но мер огазеяськонъёслэн ёзчиоссы.
 Пумиськонэз усьтыса, элькунэн кивалтӥсь вакчияк пусйиз валтӥсь ужпумъёсты:
 - Али ужась бюджетын уг тырмы 5 миллиард – лыдпус шугъяськытӥсь. Та дыре элькун кивалтэтын ӟеч-ӟеч оптимизация ортчытӥське, отысь шыръям уксёен бюджетлэсь тырмымтэ люкетсэ пытсаны тыршом.
 Азьланезлы ужпум сыӵе – экономикаез азинтоно: ужасьёсызлы но, кутскисьёсызлы но ужбергатӥсьёслы юрттоно. Соос шоры, нырысь ик, ужан инты сётӥсьёс вылэ сямен учконо. Экономикаез азинтытэк, нокыӵе ужпумъёсты сэрттыны-пертчыны, йылаз-пумаз вуттыны уз пӧрмы.
 Мар кароно сюресъёсын?
 Кинэ ке туж сюлмаськытэ ас урамысьтыз сюрес ку лэсьтӥськоз, кинлы ке нош Кирове сюрес кулэгес.
 Юанъёслы валэктонъёс сётӥз транспортъя но сюрес хозяйствоя министрлэсь ужзэ быдэсъясь Алексей Горбачёв.
 Удмуртиез Кировен герӟась сюрес. Ас люкетсэ Киров лэсьтэм ини, асьмелы 23 иськем лэсьтоно. Та ужъёслы ог 700 миллион манет уксё кулэ. Туэ 5 иськемез выльдӥськоз, вуоно аре эшшо сомындаез, 2019-тӥ аре йылпумъяськоз. Но туннэлы чаклан сыӵе: ваньзэ ужъёсты вуоно аре йылаз-пумаз вуттыны.  Соку Киров ласянь лыктӥсь транспорт меӵак потыны быгатоз Кама вамен выль выж вылэ, озьы Башкирие потон сюрес 250 иськемлы вакчиёмоз.
 «Гурт сюресъёс» программалы луыса, кылем аре лэсьтыны кутскемын вал Пудвай-Сёва сюрес. Солэсь оглюкетсэ тупатъяку, пумен мукетсэ выльдэмзэ куашкатӥллям ни. Табере, пе, выльысь та ужез быдэстоно.
 Элькун Тӧролэсь ужзэ быдэсъясь Александр Бречалов та нуналъёсы формула пусйиз вал – «5-3-2», кытын нырысетӥ интые пуктэмын гуртъёсысь сюресъёс. Соя ини 2018-2019-тӥ аръёсы ужъёс чакламын таӵе гуртъёсын: Трубашур - Сепыч, Качкашур, Штанигурт, Октябрьский, Полынга - Порпиево. Собере кутскозы мукетъёсыз борды: Адам - Курегово, Золотари - Пудвай, Люм - Шудзя.
 Производственной площадкаос доры нуись сюресъёс. Та юанэз ӝутӥз «Коммунар» СПК-лэн кивалтӥсез Юрий Дягилев. Таоссэ лэсьтонъя ужа нимысьтыз федерал программа. Вуоно арлы элькунысьтымы 18 объектъёс пыртэмын, соосъя проектъёс Москваын утемын-юнматэмын.
 - Ваньзэ соосты эскером-учком на. Кытын луонлык луоз, уксёез мукет интые кутонэз но чаклалом, - пусйиз Александр Бречалов.
 Люкаське, кенеше, ужалэ!
 Трос нылпиё семьяослы музъем дунтэк висъязы, нош нокыӵе коммуникациос отын ӧвӧлэн, коркаос пуктон ӝега. Гурт эштосъёсын ужасьёс уг быгато пуктӥськонлы музъем басьтыны – черод туж бадӟым. Выль микрорайонъёсын улӥсьёс сюрессы ӧвӧлэн курадӟо. Коркаосы шуныт сётонъя тарифъёс Глазов ёросын, Юкаменскын сярысь, кык поллы тросгес. Кивалтӥсьёслы ужбергатӥсьёсын ӵемгес пумиськылоно. Та но мукет юанъёс ӝутэмын на вал пумиськонын.
 - «Коньдон ӧвӧл» шуэм – ужпумез сэрттон ӧвӧл. Вань юанъёсты тӥ тазьы дэмен люкаськыса эскерыны, сэрттыны-пертчыны кулэ. Интыысьтыды ужпумъёсын мон пыр-поч вырыса уг улы, мыным арняяз одӥг пол ке но Москваын ужаны кулэ – шаере уксё кыскыны, азинскыны луонлыкъёс шедьтыны-пусйыны. 
 Нылпиос – нырысетӥ интыын Гулёково поселенилэн тӧроез Евгений Касаткин ӝутӥз юан гуртысь лэсьтыса быдтымтэ кык объектъёс пумысен – нылпи сад но школалы пристрой.
 - Дышетон удыслы та дыре 11 миллиард манет кулэ. Сомында уксёмы ӧвӧл. Соин, мар тужгес кулэез, со бордын ик ужано луиськомы. Но нылпиосын герӟаськем ужпумъёс – нырысетӥ интыын. Эшшо верасько на: социальной удысэз ӵуказе ини азинтон понна, туннэ юрттоно бизнеслы, - шуиз Александр Бречалов. 
 «Луч» эштослэн кузёез Денис Бабинцев ӧз чида ни вератэк:
 - Нылпи сад но школалы пристрой милемлы туж кулэ. Ужасьёсмылэн пиналъёссы отчы ветлозы. Уз-а луы эштосэн тыриськись вытъёсты кутыны соосты йылаз-пумаз вуттонэ? Тазьы ке пӧрмоно ӧвӧл, мукет амалэз, оло, эскероно - капчиятэм кредит басьтыса та объектъёсты лэсьтыны.
 Кузёлэсь та ӵектонъёссэ но сюлмаськемзэ лыдэ басьтозы шуыса оскон кылиз.
 Пайдаё ке - юрттомы Туж валантэм потэм Элькунэн кивалтӥсь- лы Кочишево дорын пуктыны чаклам птицефабрикалы калыклэн пумит луэмез. Экономикаез азинтон – ужбергатонэз паськытан вылын. Кызьы та удыс радъяськоз, со бордысь потоз мукет ужпумъёсты палэнтонлы луонлык. Оглом вераса, гуртлэн котыр ласянь азинскемез. Тани Яр ёросын ужбергатӥсь Андрей Саламатов выль ужез радъяса, эшшо ужан интыос усьтыны медэ. Выт (налог) со тыре ёросысь коньдэтэ, озьыен, уксё шедёз, нош кыӵе ке но ужпумез палэнтонлы, калыклы кулэ ӟеч уж лэсьтыны.
 Глазовысь егит кузпалъёс Емельяновъёс Гулёковое семьяен шутэтсконлы «Северная усадьба» инты усьтыны малпаллям. Ужез радъянын троссэ ум на, пе, валаське, кин ке юрттӥсь, визь-кенеш сётӥсь кулэ вылэм шуыса вазиськизы Александр Бречаловлы.
 - Уждэс радъян пумысен ӧвӧл шугъяськоно. Нырысез ик юрттӥсьты – компьютер, интернетысь кулэ ивор люкалоды. Глазовын вань нимысьтыз ужъюрт – кутскись ужбергатӥсьёс юрттэт отысь но шедьтыны быгато. Тани мынам юрттӥсе Александр Свинин но тӥледлы адями висъялоз, кудӥз уждэс азинтыны валэктоз, - мылкыдзэс лӧпкытӥз кивалтӥсь.
 Октябрьскийысь Александр Мышкин 15 ар ӵоже ини шампиньонъёсты будэтэ. Одӥг копейка но, шуэ, кунлэсь юрттэт ӧй на басьты.
 - Молодец! – ушъя сое элькунлэн кивалтӥсез. 
 Но ужбергатӥсьлэн сюлэм вӧсь луэ тани мар пумысен: йӧл поттӥсьёсты, шуэ, яратоно нылэз сямен возё, нош гурт удысын мукет ужен турскисьёс но вань: будос, бакча сиён будэтонэн, живот вордонэн. Ваньзылы одӥг кадь юрттоно.
 - Экономикаез азинтон ласянь пайдаё ке со, юрттомы одно ик, - шуиз пумитаз. 
 Музъем вылтӥ ветлэме потэ - Россилэн азьмуртэз сямен калыкен «Меӵак вераськон» радъяны уд-а малпаське? – ужпумъёсын герӟаськымтэ одӥг коть юан сётӥсь но луиз.
 - Та дыре Удмурт шаерен матысь тодматскыны тыршисько. Мон понна туж кулэ: котькуд сэрегаз вуылыны, ас синмыным адӟыны, шӧдыны, калыкен пумиськыны-вераськыны. Музъем вылтӥ ветлыны. Кык пол котырто вань ёросъёсты но каръёсты, собере ини «Меӵак вераськон» но радъяны луоз.   
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    «Северная столица» но солэн вормисьёсыз   Ортчем арняе кадь шунды таяз гужем ӧз пыжылы на вал. Ӵапак та нуналэ «Прогресс» стадионын уката но пӧсь вал - ӵошатскизы шаерысьтымы пинал биатлонистъёс. 
   Биатлонлы синмаськем семья Гужем биатлонъя «Северная столица» кубок понна вожвылъяськон пыраклы пыроз Глазовысь биатлонлэн историяз, уга со нырысьсэ радъяськиз. Нош спортъя выль ужрадлы ӟеч кутскон сётыны юрттӥз спортивной эпикировкая «Атлетико» магазин, со борды итӥськизы мукетъёсыз но спортэз гажасьёс. Озьы огъя мылкыдын но кужымен сётэмын вал старт «Северной столицалы». Валтӥсь судьяез - спортысь ветеран, нимо-дано биатлонист Василий Лапин. Ӵошатсконъёсы вуизы Можгаысь, Алнашысь, Уваысь, Ижысь кужмоосыз пинал биатлонистъёс.
 
 Стадионэ вуыкум, ялэмын ни вал пристрелка: выль интыын асьсэды эскерон вылысь спортсменъёс кӧня ке ыбылӥськизы. Тани син улам шедиз шаплы гинэ, муспотон нылаш. Ыбылӥськемез бере тодматскимы. Ксения Колпакова дышетске Глазовысь 3 номеро школаын, 6-тӥ классэ потэм. Тренерез солэн – карын но ёросын тодмо адями – Сергей Юрьевич Третьяков. Ксюшаен вераськон куспетӥ дорамы мумиз вуиз. «Малы нылдэс биатлонэ сётӥды?» шуыса юамелы, валэктӥз:
 - Бубиз биатлонэз туж яратэ, соин нылзэ но та ужлы дышетэмез потӥз.
 Тани бордамы пияш вуиз на. «Та мынам выны», - тодматэ нылаш. Кирилл 4-тӥ классын, пе, дышетскисько, спортэз яратӥсько. Та ӵошатсконъёсын со но стартэ потоз. Но Кирилл гужемлы гинэ биатлонэ кариськем, толалтэ со хоккеен шудэ. Мамазылэсь юасько:
 - Куинетӥез но-а пиналды вань? Таосыз кадь ик спортсмен? 
 - Бен, эшшо вань – пиосмы-куиньмоос. Но соослы кык арес гинэ ай, дырзы вуиз ке – одно ик спортэн эшъяськозы.
 Таӵезэ кылыны нокызьы ӧй малпа вал, паймыса быри та егит семьялы. Бубызы «Спецкомплект» огазеяськонлэн кивалтӥсез луэ, спортэз гажась адями, эшшо на – та ӵошатсконъёслэн одӥгез спонсорез. Та ласянь но Валерий Юрьевичез ушъяны кулэ. Нылпи спортэз азинтонлы юрттыны дась луисьёсты утчано луо уга.
 Ксения Колпакова стартэ потӥз нырысьёсыз пӧлын. Табере мон но со понна юн виси. Нош макем пайми но шумпотӥ, куке ыбылӥськонын нылаш одӥгаз но йӧттытэк ӧз кельты, бызьылонын но нокинэ азьпалаз ӧз лэзьы – чемпион луиз. Ӝужась кизили шуыса нимаз сое ӵошатсконъёслэн комментаторзы. Мумизлэн бам кузяз синвуосыз васько ни, бубиз ӟыгыръя, тренерез веша, выныз шумпотыса котыраз тэтча.
 Пусъёмы на мукетъёссэ но вормисьёсты: Уваысь Ксения Кириллова, куинь пол йӧттытэк но, 2-тӥ интые потыны быгатӥз, нош  3-тӥ интыын - Ижысь Арина Зверева, таиз ваньзэ йӧттӥз. 
 Ӵошатскон сюресэз сузэрез кадь ик туж оскымон ортчиз Кирилл Колпаков. Аслаз забегаз со финише нырысь вуиз, но огъя йылпумъянъёсъя пияш 4-тӥ интые потӥз. Нош вормон басьтӥз Павел Шабалин.
  
 Зарни кошкиз Иже но Можгае Вожвылъяськонэз азьланьтыса, стартэ потӥзы бадӟымъёсыз спортсменъёс – 12-14 аресъемъёс. Медальёс понна нюръяськон туж ӟырдыт пуромиз. Зарни понна вожмаськизы иж но глазов нылъёс – Анна Паранина но Алина Васильева (тренерез). Кыксы ик соос одӥгаз но йӧттытэк ӧз кельтэ, бызьылонын но чупресэсь. Но Ижысь спортсменка 3 секундлы азьпалтыны быгатӥз, озьы вормисьёслэн тубатазы тужгес вылӥяз луиз. Туй медаль озьы ик Иже кошкиз. Та ӵошатсконъёслы ӟеч дасяськемын вал Глазовысь  Полина Баженова, но ӧз удалты нылашлы – 5-тӥ интые гинэ потӥз. 
 Тани нош бызьылон сюрес вылэ потӥзы пиос. Тросэз шонер йӧттылӥзы, озьыен, штрафной кругъёс ӧз бызьылэ. Нырысь ик финише вуиз Можгаысь Никита Блинов, нош со бере вуэм ньыль пиос – Ижысь биатлонистъёс.
  
 Тодмо спортсменъёсын ӵош «Северная столица» кубокез радъясьёс оско, та ӵошатсконъёс ӟеч сяме пыӵалозы шуыса. Кужмоосыз спортсменъёс кузьымъёсын но призъёсын пусъемын. Гужем биатлонлы сӥзем праздник ӟеч пӧрмиз!
 Пусйытэк кельтэм уг луы эшшо одӥгзэ: та ӵошатсконъёсын радъямын вал VIP-забег. Таяз ини пыриськизы биатлонысь ветеранъёс. Вормисе потӥзы ижъёс, командаязы вал Россиысь спортъя мастер Марсель Шарипов но тодмо биатлонистмылэн Иван Черезовлэн нырысетӥез тренерез Владимир Новиков. 2-тӥ инты басьтӥз ЧМЗ-лэн командаез, озьы ик призёре потӥз Глазов администрацилэн командаез.
 Лариса Быгинская.
 Туспуктэмъёсыз авторлэн.
   «Зарни арлыд» - тазалык но ӟеч мылкыд   Физкультурниклэн нуналыз азьын ёросысь пенсионеръёс люкаськылӥзы «Зарни арлыд» гужем спартакиадаязы. Шунды пыжиз, мылкыд лобиз, ӵошатскон усто пӧрмиз! 
   
 Шулдыр вал та нуналэ Качкашурысь спортъя площадкаын. Мылкыдэз кырӟанъёсын лӧпкытыса, кунооссэс данъяса кутскон сётӥзы кузёос. Бадӟым ужрадын сямен ик, огез бӧрсьы мукетыз куно пумитан сюрес вылтӥ ортчизы командаос. Уката но чебер адӟиське, куке команда одӥг выллем дӥськутэн яке сое висъясь кыӵе ке пусэн луэ ке. Люкаськем калыкез ӟечкылаз но тазалык сӥзиз ёросысь Депутат Кенешлэн председателез Владимир Терский. Вожвылъяськонъёсы пыриськыны со ачиз но мылкыд кариз.  
 
 Нырысь ик стартэ потӥзы нылкышноос. Старт сётэ шудонъёслэн валтӥсь судьязы, Пониноысь тренер-дышетӥсь Валентина Кунаева. Бызьылӥсьёс пӧлын ачиз но ӵошатскиз. Валамон ни, дасяськемын ӧвӧл ке, вакчи сюрес но пыдъёсты пу кадь каре. Вормон понна вожмаськемзэс учкыны тужгес но тунсыко вал 400 метре бызьылонын. Нырысь кругез ваньзэсты азьпалтыса но туж оскымон ортчиз ёрос администрацилэн командаысьтыз Римма Дзюина, но кыкетӥ кругын ини сое кельтӥсьёс шедизы – азьпала потӥз Коӵышысь Надежда Шудегова. Со – егит пенсионер, соин пыдъёсыз но капчигес мыно на, кужымез но тросгес, собере спортэн эшъяськемез но вормыны юрттӥз, луоз. Озьы кыкез зарни медаль басьтӥсьёс тодмо ни вал: Надежда Шудегова но Валентина Кунаева. Воргоронъёс понна бызьылон сюрес уката но секыт вал – соослы 800 метр тупатэмын. Кин ке финишозь ӧз вуы, кин ке берпуметӥ кужымзэ поныса тыршиз. Финише нырысь ик вуиз Качкашурысь тодмо спортсмен Николай Баженов.  Бызьылӥсьёсын огдыре площадка шорын дасясько ни ядро донганы, ӧжыт палэнынгес - кузьдалае тэтчаны.
 
 Нимаз стартъёс сётӥськизы ӧлексыос понна, уга соослэн но туннэ спортъя праздниксы, кудӥз нимаське «Испытай себя». Озьы арлыдоосын артэ егитъёс но вожвылъяськизы, та ужрад соослы туж сюлэмзыя. Тани одӥгез кужмоез пӧлысьтызы - Гулёковоысь Артур Лялин. Пияш элькун ӵошатсконъёсы но пыриськылэ, мукетъёсызлы адӟем карымон луэ.
 Ачим но та нуналэ бызьылӥ - огъёсыз дорысь мукетъёсыз доры, эшшо ке вожмаськыса сямен, уга туспуктэмъёс лэсьтӥсез бӧрсязы ваиллям дзякиноос. Озьы ми Василий Томозовен площадкаетӥ спортсменъёс сьӧры бызьылӥмы.
 Тани дыртыса вамыштӥсько школа пала, отысь спортъя залын дартсэн но теннисэн шудо. Одӥгез тодмое фотоаппаратсэ мыче киям: шудыкум, пе, туспуктэм лэсьты ай, гуртэ бертӥ ке, кузпалылы возьмато, а то уз оскы. «Бен мужиктэ но сьӧрад чорты вал ук, со спортэз гажась адями, шумпотыса лыктысал», - шуисько пумитаз. Оглом вераса, ветеранъёс ӵошатскизы спортлэн сизьым пумо ёзъёсызъя. Ӵошатскемъёс бере ческыт турын чаен, ӝукен кунояськизы, шаньги-пирог но басьтӥзы.
 Вормисьёсты ке верано, соос котькудаз кадь командаын вань. Быдэн кык зарни гуртазы нуизы пониноос но уракъёс. Адӟысалды ке, кызьы шутэтскон арлыдазы вуэмъёс вожвылъяськемзы бере сюлмысь экто-тэтчало, паймыса кыльысалды! Гуртысь площадка таче ӟырдыт мылкыдъёсты, вунэтӥз ни, дыр, вал.
 Пусйытэк кельтэм уг луы эшшо одӥг ужрадэз, кудӥз ӟеч сяме пыӵамын ини. Ӵошатсконъёс кутскемлэсь азьло «Эмчиен юмшан» радъяськиз: котькудӥз лыктэм мурт быгатӥз терапевтлы возьматӥськыны, вирзӥбетсэ эскерыны, шугъяськытӥсь юанъёслы валэктонъёс шедьтыны. 
 Лариса Гурьянова. Глазов ёрос.
 Туспуктэмъёсыз авторлэн.
   Гурезьёстӥ бызьылыны ярато   Дэбес ёросын егитъёс но спортысь ветеранъёс пӧлын гурезьёстӥ бызьылонъя чемпионат но первенство ортчиз. Со Россилэн гурезьёстӥ бызьылонъя Гран-При этапез луиз. Ӵошатсконъёс вить пӧртэм иськеме радъяськизы: тужгес пичиез – 1 иськем, тужгес кузез – 12. Глазов ёрослэсь данзэ утизы спортъя школалэн Адамысь но Пониноысь ёзэтъёсаз тыршись дышетӥсьёс-тренеръёс но соослэн дышетскисьёссы. Уно вормонъёсын бертӥзы. Куинь зарни ваизы Пониноысь тодмо спортсменъёс Анастасия Урсегова, Софья Черенева (туспуктэм вылын) но тренер Виктория Золотарева. Кык азвесь басьтэмын адамъёс тыршемен – Станислав Ельцов но тренер Анна Катаева. Лариса Быгинская.
   Туж кулэ - ог-огдэ кылыны, валаны, ӵошен ужпумъёсты палэнтыны   «Куать ар гуртлэн старостаез вал, куать арзэ ик со сюресмы понна ветлӥ, кинлы но ӧй вазьылы. Лэсьтомы шуыса оскытылӥзы. Но туннэ но номыре воштӥськымтэ», - кӧт ӝожзэ усьтэ Митиноысь Л. К. Кунаев. Осконзэ ыштыса ик, вылды, старосталэсь ужзэ быдэсъянлэсь Леонид Константинович куштӥськем ни. Табере мукетыз мурт быръемын. Гурт улонэз радъянэн герӟаськем сюлмаськонъёслэсь мозмытски шуэ ке но, сюлэмыз уг буйга. Милемлы но тани токма ӧз жингырты ук. Соиз валамон: та гуртын вордскемын, татын быдэсмемын-улэмын. Пенсие потытозяз ик ужам «Понинский» совхозын. Ужпумъёс гуртын трос ке но, кошкон сярысь малпанзы но ӧвӧл. Со гинэ ӧвӧл ай - выль корка пукто на кузпалъёс. 26 хозяйство туннэ вань на Митиноын. «Милям веть туж потэ, гуртмы медаз быры шуыса», - ог ымысь кадь верало. 
   Озьы тӥни ву, сюрес но трос мукетыз понна висе-бӧрдэ сюлэмзы. Сюрессы, зэм но, уката ик зоро куазен, пырымон но ӧвӧл. Урамтӥзы лэсьтыны но уг куро: ӵок ни, чидалом, шуо, гуртазы кожонэз ветлымон каремзэс витё. Валэктонэз ӧвӧл, макем со кулэ пичи гуртлы, кудаз мӧйы калык улэ. Мар веранэз: дунне вылын - 21-тӥ даур, нош гуртоос дэри коласа ветло.
 Сюресэн ужпум интыяз сылэ шуыны уг ик луы, лэсьтыны кутскылӥллям ни уга.
 - Кылем аре куинь КамАЗ-эн Лукапи дорысь кӧльы ваизы но пыронние кисьтӥзы. Всё, пе, коньдон быриз. 200 метр сюресэз лэсьтыны уг быгато! – валэктэ югдурез Леонид Константинович.
 Ар ортчиз тани, пыроннизы нош сыӵе ик, кӧльыез вал-а, ӧй-а – уг но шодӥськы ни.
 - Пенсионеръёс шумпото – пенсизы ӟеч али. Улэмзы потэ ас гуртазы ик. Сюрес туж но туж кулэ, - нош азьланьтэ со веранзэ.
 Вордскем гуртсэ быронлэсь утён мылкыдыз нокызьы уг сёт солы буйгатскыны. Мон дыръя гинэ татӥ палась кӧня гуртъёс быризы ни, шуэ, сыӵе адӟонэз Митино медаз тоды вылэм. Бен, ӟеч сюрес туж возьысал гуртэз. Нылпиос школае Пониное ветло, мынонзы кыдёкын ӧвӧл. Автолавка доразы вуэ, эмъяськонни ке кулэ – озьы ик Пониное мыно.
 Чагыр эстӥськонлы но туж шумпотысалзы митиноос. Пониное пыртыку, соосты но палэнэ уз кельтэ шуыса малпаллям. Ог 50 метр кемын гинэ, верало, трасса кошке, нош гуртазы пыртымтэ. Малы соосты озьы висъязы - валэктон уг шедьто.
 Ярам, коть вузы вань. Но таиз но трос шугъяськонэн берытскылэ. Тани туэ гужемзэ одӥг интыын ву потыса, урам кузя шур сямен ваське. Гурт администрация но, ёрос администрация но тодо, нош тупатӥсь ӧвӧл.
 Пичи гуртлэн тӥни кӧня сюлмаськонъёсыз вылӥллям. Эшшо одӥгез лэчыт ужпумен сылэ туннэ понна – Митиноысь Пониное меӵак потон выжзы тӥяськемын. Вылаз лёгиськыны ик уд дӥсьты ни кадь, нош калык, ёрмыса, отӥ ик ветлэ. Пересез гинэ уг ай веть, пиналъёс эшшо ветло. Тани ӝоген школае мынозы. Кызьы шудтэм учырлэсь утёно?  Валэктон та юанлы кык гинэ: яке сое быдэс сэрттоно, яке ӝегатэк тупатъяно-выльдоно.
  
 Мар ваньмыз та пумысен малпало гурт администрациын? Тӧроез Е. Л. Салтыкова та ужпумъёс сярысь тодэ. Трос йырзэ тӥям ни, кызьы юрттыны чакласа. Одӥг пол гинэ пумиськылымтэ на со гуртоосын но.
 - Выж пумысен туннэ нуналлы огкыл шедьтӥмы ни. Но пусйыны кулэ на: со выж куке но совхозысь дояркаослы кулэ шуыса лэсьтэмын вал. Вань на мукетыз но выж – железобетонной, со техникалы но, улӥсьёслы но ветлымон. Одӥгез уг яра калыклы – отӥ мынон котыртыса луэ, 1 но ӝыны иськем пала, нош таиз меӵак поттэ Пониное - ӝог вуоно.
 Луэ вал пичи выжез лэсьтытэк, но ёрос администрация калыклэн куронэзлы пумит ӧз кариськы, уксё но висъяз. Шедьтӥмы ни вал подрядчик но, кудӥз лэсьтӥськон ужъёсын выроз. Но гуртоос таӵе курон пуктӥзы: басьтэм материалэн, пе, выжез асьмеос тупатъяломы, нош кылем уксёлы гуртэ пырон сюресэз лэсьтэ. Озьы ке озьы – ми соглаш. Мар пӧрмоз – вуоно арня возьматоз тани, - валэктэ югдурез Екатерина Леонидовна.
 Тӧро верамъя, митиноос дуннелэсь ӧвӧл висъямын – кыӵе ке но сюрессы вань. Нош Зотово ӵапак сыӵе секыт югдуре шедемын. Кызьы соослы юрттоно – нош малпаське кузё.
 Бен, со тӧролэн сюлмаськонэз. Нош митиноослы зотовоослэн сюрессы нокыӵе ик уг поты, кызьы зотовоослы - митиноослэн сюлмаськонъёссы. Огшоры адямилэн котькудӥзлэн но со озьы луэ, уката но туала вакытэ. А вот Митиноын но, Зотовоын но, мукетъёсаз гуртъёсын но улымон медло шуыса – кивалтӥсьёс малпаны-бызьылыны кулэ. Соослэсь ик кылзэс но юаны быгатэ калык, уга ачиз  быръе. Но улон возьматэ: пайдаез потэ огкыл шедьтыса, ог-огдэ валаса но юрттыса ужамлэн.
 Лариса Гурьянова.
 Глазов ёрос.
   Дано бӧлякмылэн вордскем палъёсаз   Ивор вӧлмытон удысын тыршисьёслэн арлы быдэ ортчылӥсь «Вся Удмуртия» фестивальзы иворчиосты туэ люказ Вотка каре. Ува, Каракулино, Можга, Яр – берлоосыз фестивальёслэн интыоссы. Нош Воткинскен пумиськон витиз милемыз кыкетӥзэ ни, дас ар ортчем бере.  
   Кам дурын  Фестиваль Воткаын луоз шуыса тодэм берам ик сюлэмы тэтчаны кутскиз. Вордскем шаркан палъёсылэсь со кыдёкын ик ӧвӧл ни, соин отчы вуылэм – гуртам бертылэм кадь ик потэ.
 Ӵукна вазь ик потӥмы сюрес вылэ. Мынытозямы кадь куазь зорыса улӥз. Воткае вуимы – шуныт, шундыё. Мылкыдмы но куинь нуналзэ ик шундыё улӥз.
 Нырысь ик пумитазы милемыз Вотка ёрослэн администрациезлэн юртаз. Фестивальлы кутскон поныса, вераськизы ёрос кивалтӥсьёс, удысъя кивалтӥсьёсмы. Пайдаё ужан нуналъёс сӥзизы Тӧролэн но Элькун Правительстволэн администрациеныз кивалтӥсь А. И. Гальцин но Валтӥсь федерал инспектор Д. А. Мусин. Андрей Иванович тодэ уськытӥз вуоно быръёнъёс сярысь. Трос партиос мылкыд каро пыриськыны быръёнъёсы, соин но та уж капчиен уз сётскы шуыса пусйиз со. Но быръёнъёс – со ожмаськон ӧвӧл, со вожвылъяськон. Ӵошатсконын сямен ик, вормозы кужмоосыз.
 Воткинске вуылыса, кызьы уд пыра П. И. Чайковскийлэн усадьбаяз. Фестивальлэн но программаяз отчы экскурсия чаклатэк кельтымтэ. Музей комплекслэн азбараз шулдырлэсь но шулдыр! Быдӟым композиторлэсь туэ 175 аръем юбилейзэ пусъёнэн валче татын трос выльдон-тупатъян ужъёс ортчытэмын. Туж но туж синмаськымон кариллям. Азбарысь сяська клумбаос но турлы буёлъёсын синэз мальдыто.
 Жаляса верано, та сяна, экскурсиосмы ӧй ни вал. Нош сюлэм туж куриськиз Вотка тымет доры. Тани ук со – вӧзын гинэ, Чайковскийлэн коркасьтыз укноостӥ но адӟиськиз, пыр мылкыдэз бугыртӥз. Но матысен Вотка тыметэн «вераськыны» ӧз кылды. Машинаосмы ширтӥзы кар сьӧры, Галёвое, кытын интыяськемын ИжГТУ-лэн дышетонъя но спортъя центрез.
 Туж вуылэм потэ на вал «Знамя» стадионэ, сое уга элькун гурт шудонъёслы выльдӥзы. Потэ на вал Набережнойетӥ но юмшам, тазэ чеберъязы П. И. Чайковскийлэн юбилеезлы. Озьы ӧжыт ӝож мылкыдын люкиськи Воткаен. Но ӧм тодэ соку, Галёвоын милемыз бадӟым шумпотон вите шуыса – Кам шур. Ӝужыт-ӝужыт ярдурысеныз но, дораз ик васькыса, вуосыныз шудыса но - быгатӥмы чеберзэ дунъяны. Ужрадъёс вискын пичи ке но вис луылӥз ке, отчы дыртылӥмы. Учкыса-учкыса кӧт уг тыры.    
 

 
 Ужаны шаплыесь
 Фестиваль ортчытӥське иворез вӧлмытӥсьёслы визь-кенеш сётон понна. Журналистъёсын тодон-валанъёсынызы люкисько та удысысь тужгес но дано адямиос. Туала журналистика сярысь малпанъёссэ шараяз Москваысь лыктэм куно, Россиысь журналистъёслэн кенешсылэн секретарез Павел Гуттионов. Нош кызьы газетлэн вылтусэз бордын ужано, мачкиз Санкт-Петербургысь «Феномен» медиагруппалэн редакторез Сергей Мешавкин. Туэ нырысьсэ таӵе ужрадэ журналистъёс доры вуылӥз Удмуртилэн тӧроез Александр Соловьёв. Котькудӥз солы сюлмаськытӥсь юанзэ сётыны быгатӥз.
 Удмурт кылын потӥсь изданиослэн тужгес но сюлэмзы висе тиражъёс усемен сэрен. Мугъёсыз трос, но одӥгез соос пӧлысь пичи гуртъёсы газетъёсты вуттымтэен герӟаськемын. Кызьы ке но та югдурез тупатоно.
 Озьы ик журналистъёс ӵектонэн потӥзы Удмуртиысь издательствоен поттэм книгаосын вузкарыны нимысьтыз юрт висъян сярысь. Али уга тросэзлэн шаерамы улӥсьёслэн соосты басьтыны луонлыксы ӧвӧл.
 Балезиноос берло дыре кивалтӥсьёслы осконзэс ыштӥзы. Куинетӥез ини администрациен кивалтӥсь кыл кутон улэ кыскемын.
 - Александр Васильевич, ми палэнысь лыктэм адямилы но шумпотысалмы ни, но со мед сюлмаськысал ёросысь калыклэн улонэз сярысь, - вазиськиз «Вперёд» газетлэн корреспондентэз Наталья Островская.
 Трос аръёс ӵоже адӟем карымон тырше Шаркан ёрос. Ӵапак Александр Соловьёвлэсь тодӥмы, Александр Прохоров, ёрослэн тӧроез, табере Гурт удысъя министерствоен кивалтоз шуыса.
 - Шаркан ёрос шаерамы азьветлӥсьёс радын, нош табере элькунмы но адӟем карымон мед луоз, - шуиз Александр Соловьёв.
  
 Ваньмон дыр пайдаё ортчиз Уж бере шутэтскыны дыр висъямын. Фестивальын котькудӥз но быгатонлыкъёссэ возьматыны тыршиз.  
 Сцена вылын кырӟазы журналистъёс. Кылзӥсьёс кужмо чабизы Як-Бодьяысь но Можгаысь, Селтаысь, Сюмсиысь, Ижкарысь мадись гожъяськисьёслы. 
 Кин ке визьзэ сыназ шашкиен шудонъя вожвылъяськонын. Чакламын вал Камалэн ярдураз чорыганъя ӵошатсконъёс ортчытыны, но куазь ӧз удалты, лэся, чорыг воксё ӧз зӥгаты.
 Кибашлыос вайизы ас киосынызы лэсьтэм ужъёссэс. Макем чебер киужъёс пӧрмыто вылэм журналистъёс ваньмон дыръязы. Кин керттӥське, кин чильпаське, нош кин вуж мебелез чеберма.
 Лариса Гурьянова, Альбина Бушмакина.
 Туспуктэмъёсыз А. Бушмакиналэн, Е. Дзюинлэн, Л. Гурьяновалэн. 
   Триатлон вуиз Вотка каре   Ортчем шутэтскон нуналъёсы Вотка тымет дурын сылӥсь карын нырысьсэ ортчизы триатлонъя ӵошатсконъёс. Спортъя ужрадэз радъясьёслэн но спортсменъёслэн одӥг кадь малпанзы: Воткинск тодмо луэ композиторлэн Пётр Ильич Чайковскийлэн вордскем интыез шуыса, табере сое тодозы на бадӟым триатлонлэн Удмуртиысь шоркареныз. 
   TITAN стартъёс уно радъясько Россилэн пӧртэм сэрегъёсаз. Триатлонъя ӵошатсконъёс шаерамы ортчизы «Удмуртия – территория спорта» проект улсын, нош  кичӧлтон выль ужлы сётӥз Элькун Тӧролэсь ужзэ быдэсъясь Александр Бречалов.
 Та нунал зэмос праздниклы пӧрмиз. Удмуртиысь но солэн палэнысьтыз вуэм 300-лэсь ятыр спортсменъёс вожвылъяськонъёсы пыриськизы, туж трос калык учкыны люкаськиз.
 - Триатлонэн тунсыкъяськисьёсмы асьмелэн трос. Удмуртия уя, бызьылэ, великен ветлэ. Но такем бадӟым ужрад нырысьсэ радъяськиз, со туж ушъямон, - пусйиз спортъя но туризмъя министрлэсь ужзэ быдэсъясь Игорь Краснов.
 Элькунэнымы кивалтӥсьмы та ӵошатсконъёсы ачиз но пыриськиз. Александр Бречалов ассэ спринтын возьматӥз: 750 метрез уяса, 20 иськемез великен но 5 иськемез пыдын бызьылыса ортчиз. Финише Удмурт Элькунлэн флагеныз вуиз, отын сое пумитаз тодмо куасчимы Галина Кулакова.
 -  Ваньмыз туж усто, оскисько, триатлон Воткаын ӟеч сяме пыӵалоз. Но таӵе стартъёслы пыр-поч дасяськем кулэ, - мылкыдзэ усьтӥз со, ӵошатскон сюресэз ортчемез бере.
 Пусъёмы на Александр Бречаловлэсь спортын куд-ог вормонъёссэ. Кык ар талэсь азьло Ульяновскысен Волгаез уяса потэм. Байкалын йӧ марафонэз ортчем, Карелиын - полумарафонэз. Сочиын триатлонъя ӵошатсконъёсы пыриськем. Эшшо на – «Железный человек» (IRONMAN) титулэн данъямын, сое басьтэм Барселонаын ортчем триатлонэнлэн тужгес секыт но экстремал ӵошатскон сюрессэ потыса. Та ним понна нюръяськонэз асьме шаерамы но радъямез потэ шуыса вераз ини.
 Элькунэн кивалтӥсьлэсь адӟем карыса, ӵошатскон сюрс вылэ потыны мылкыд каризы советникез Юлия Полетаева но Удмуртиысь Кивалтэтлэн председателезлэн воштӥсезлэсь ужзэ быдэсъясь Ярослав Семенов. Соос командаос куспын ӵошатсконъёсы пыриськизы. Нош мукетыз советникез, Александр Свинин, суперспринтэз быдэсак ачиз ортчиз. Триатлонын ассэ эскерыны шуыса Удмуртие юри лыктэм Росавтодорлэн кивалтӥсез Роман Старовойт, со олимийской дистанциез бырйиз.
 Нимаз старт сётэмын вал нылпиослы. Соос но туж мыло-кыдо вожвылъяськизы. Озьы ик ӵошатсконъёсы пыриськизы 30-лэсь ятыр командаос - муниципал кылдытэтъёслэсь но огазеяськонъёслэсь данзэс утисьёс. Сборной командаос пӧлын суперспринтын вормизы як-бодьяос но ижъёс. Предприятиос куспын тужгес кужмоен луизы «Динамо» ВФСО-лэн но «Удмуртавтодор» огазеяськонлэн командаоссы. Озьы ик ас командаоссэс поттӥзы Белкамнефть, Сарапулысь электрогенераторной завод, Глазовысь ЧМЗ, Ижысь «Купол» но радиозавод, Воткаысь завод но мукетъёсыз.
 Бадӟым ужрадлэсь палэнэ кыльымтэ Глазов ёрос но.
 - Калык туж трос, со шумпотымон. Таӵе ӵошатсконъёс капчиесь ӧвӧл, соин ужано но ужано, юн дасяськоно, - йылпумъян лэсьтэ Глазов ёросысь спорт удысэн кивалтӥсь Александр Столбов.
 Ӵошатсконъёс возьматӥзы: триатлонэз быръем спортсменъёсты «корт адямиос» токма уг шуо.
 Лариса Быгинская.
   Улонлэсь бере уг кылё   Шаерамы уло мыло-кыдоесь, улонлы шумпотыны быгатӥсь арлыдоос. Адӟем карымон луо Юкаменск ёросысь азьветлӥсьёс. Доразы нош ортчытӥзы ветеранъёслэсь гужем фестивальзэс, кудӥз радъяськиз Тылыс гурт дорысь луд вылын. Берло дыре отчы пумен трос калык кыстӥське, со тодмо «Тайны юкаменских родников» турмаршрут чотын. 
   Азьвыл пудо вордӥсьёс, механизаторъёс, гурт удысысь ӧнерчиос но гурт интеллегинция луисьёс  - туннэ соослэсь йыръёссэс пужмер басьтэм ни, но ымныръёсазы пальпотон шудэ, мылкыдзэс пумиськон лӧпкытэ. Юкаменскъёс доры куное вуизы Глазов но Яр ёросъёсысь эшъёссы. Пенсионеръёс понна таӵе пумиськонъёс – дэмен шутэтскем сяна, сюлмаськытӥсь ужпумъёс сярысь кенешон, выль адямиосын тодматскон, быгатонлыкъёстэ возьматон.
  Пумиськонэ вуизы ёросъёслэн кивалтӥсьёссы. Котькудзы пусъё: арлыдоослэн сюлмаськонъёссы но тунсыкъяськонъёссы нимысьтыз саклык висъямез куро. Фестивале пыриськиз Удмуртиысь Кун Кенешлэн председателез Владимир Невоструев но. Элькунлэн зарни фондэныз нимаз со ветеранъёсты. «Та адямиос вордскем музъемзы понна асьсэды жалятэк тыршизы - туала поколение кыл кутэ  соослэн туннэ ӟеч улэмзы понна. Арлы быдэ ветеранъёсмы ӧжыт но ӧжыт кылё. Нош соослэн туж бадӟым интызы егитъёсмылы патриот мылкыд пыӵатонын», - пусйиз Владимир Невоструев.
 Юкаменск ёросын та выллем ужрадъёс кемалась ӟеч сяме пыӵамын. Соос котьку но висъясько шуныт, шумпоттӥсь, осконэз юнматӥсь луэменызы. Таӵе праздникъёс пачылало сюлмысь кырӟанъёсын, шудонъёсын, ӟеч кылъёсын но сӥзёнъёсын. Огъя шулдыръяськонысь быдэс арлы умой мылкыд басьтыса бертӥзы ветеранъёс.
 Елена Полякова.
 Юкаменск ёрос.
   Гуртлэн шулдырез – нылпиос бордын   «Умой дышетски ке но, школаез сокем ӧй яратылы», - тодаз вае Архангельскойысь школалэн директорез Валерий Николаевич Семёнов. Сюлэмыз пинал дырысен техника борды бурмемын, соин школа бере со понна вал одӥг сюрес – Гурт удысъя акдемие. Диплом басьтэм егит инженерез улон вуттэ… дышетон удысэ. Озьы вань улонэз кадь ортче ини нылпиос пӧлын, со пӧлысь 16 арез – директор луыса. Школаез но яратӥз вань сюлмыныз. 
   Архангельскойысь шоръёзо школалэн дышетскисьёстэк кылемез – Семёнов кузпалъёслэн син шоразы. Анна Фёдоровна покчи классъёсын дышетэ, Валерий Николаевич машиноведениез нуыны кутэмын вал, али ини технологилы, ОБЖ-лы визьнода. Школаын ужаны кутскыкумы, классъёсын ог 15-20 пинал луылӥз, шуо. Нош али ваньмыз – 25, нылпи садэ 12 ветлӥсьёсыз вань на.
 Школалэн юртэз бадӟым, уга 240 пиналлы пуктэмын вылэм. Дышетскисьёс ӧжытэн, туннэ солэн липет улаз интыяськемын ФАП, библиотека, лулчеберетъя юрт, гурт администрация.
  
 Турлы сяськаосын бордаз кыскись палисадниксы дорысь ӟус вылын вераськыса пукимы Валерий Николаевичен нылпиоссы, выль дышетскон арлы дасяськемзы, гуртлэн азьланез сярысь.
 - Таяз гужеме школа лагерямы 20 пинал ветлӥз, бабушъёссы-дедушъёссы доры кунояны лыктэм нылпиосты но кутылӥмы. Ньылез дышетскисьёсмы программая ужазы – нылпи садын маке-маке лэсьтӥзы-тупатъязы.
 Школамы выль дышетскон арлы дась, быдэс коллектив та ужен турскиз. Уксё пумысен ке верано, кӧня ке асьмелэн вал, кӧня ке администрация висъяз, депутатэ кандидатмы но палэнэ ӧз кыльы. Огъя кужымен тыршимы, шуыны луоз. Мумы-бубыослэсь уксё ми ум куриське.
 Бакча возиськомы: ог вить-куать ар талэсь азьло гинэ 5 гектар вылэ картошка мерттылӥм, но али школа котырын гинэ мерттӥськом-будэтӥськом на – асьме столовое но вузаны  шуыса.
 - Кӧня выпускникъёсты вал туэ?
 - Куинь кузя. Одӥгез отличиен аттестат басьтӥз, дышетсконзэ Красногорскысь гимназиын азьланьтоз. Пусъем потэ: нылпиосмы урод уг дышетско, берло тросэз гимназие пыро. Пиналъёсмы ӧжыт бере, котькудзылэн быгатонлыкъёссы усьтӥсько-юнмало, соослы уга дышетсконын но, спортын но, устолык удысын но - котькытын асьсэды возьматоно луо.
 - Дышетӥсьёсты тырмо-а?
 - Куд-ог предметъёсъя ӧвӧл. Егитъёс уг лыкто: собыдӟа ужез вылазы басьтэмзы уг поты. Химиен дышетӥсез палэнысь нуиськом-ваиськом. Тросэз визьнодасьёсмы – асьме школаез йылпумъямъёс, та гуртын будэмъёс.
 - Кызьы малпаськоды, малы собыдӟа школа нылпиостэк кыле ини?
 - Одӥг ласянь, гуртмы туж улоно кадь: газ вань, калыклы юрттэт сётӥсь юртъёс ужало, тани та нуналъёсы оптоволокно юнмато – Интернет ӟеч ужалоз. Но мукет ласянь – уж ӧвӧл. Колхозмы вал но, куашказ, выль кузё лыктэмен али выльысь улӟе кадь. Но егитъёсты соин уд берыкты ни. Гуртъёсмы быро, туж жаль. Тани милесьтым ульчамес гинэ учкомы: кыкна палаз коркаос тыраз вал, али тросэз бушесь сыло. Школамес пытсанлы дышетӥсьёсмес азьласянь дасяны тыршисько ни. Но ёрос радын сыӵе вераськонъёс ӧвӧл эшшо. Азьланез сярысь ачим но сюлмаськи ини: 1 гектар музъем арендае басьтӥ. 
 - Кузпалды верамъя, Тӥле- дыз, пе, нянен эн сюды – техника сёт. 
 - Соиз зэм. Котькыӵе но техника сюлэмме бугыртэ. Соин ас хозяйствоям но, мар быгатӥсько, люкасько. Тракторлы пӧртэм-пӧртэм прицепной техника октӥ ни. Соосты ужатон понна куать порозпи вордылӥмы, мукет пудо-живот. 5 гектар тысё юос кизьылӥмы. Али ум ни, тазалык сыӵе ӧвӧл, пиосмы-юрттӥсьёсмы но бордысьтымы кошкемын.
 - Нош муш вордонэн кема- лась-а выриськоды?
 - Тазэ но тодӥськоды ни, - юамысьтым пальпотэ Валерий Николаевич, собере азьланьтэ. - Трос уг вордӥськы: чечы вузаны мар шуыса уг, асьмелы гинэ.Муми-буби возизы, мон но соослэсь дыши. Муш вордон – со веть бадӟым но секыт уж. Нош мынам, кивалтӥсьлэн, нунал лумбыт кадь школаын ортче.
 Туж яратӥсько нюлэскытӥ юмшаны. Пуныеным потӥсь- ком, сюлмысь котыръяськиськом ини. Сыӵе хоббие вань на – ловушкаос пуктылыса, мушъёсты кутылӥсько.
 Школамы быроно ке, ужтэк уг пукы. Но гуртмы жаль – пиналъёстэк шулдырез быроз.
 Лариса Гурьянова.
 Красногорск ёрос.
 Туспуктэмез авторлэн.  
   Ӟеч малпанъёс - улонэ   17 номеро школаын ӝоген удмурт кыл чузъяськоз.  
   Нырысетӥ сентябрь – пиналъёс но мумы-бубыос понна туж яркыт, вунэтонтэм праздник. Сое витё, солы дасясько. Тани Ариф Дюкинлэн но Светлана Князевалэн Никита пизы Глазовысь 17 номеро школаын дышетске, туэ кыкетӥ классэ выжиз ини. Школазы сярысь умой кылъёс гинэ верало, тани, пе, нылмы будӥз ке, одно ик татчы сётом.
 Нырысетӥ сентябре нылпиос  понна аспӧртэмлыко линейка ортчиз. Со удмурт шӧмо вал. Доразы вуылӥзы Лӧпшо Педунь, тӧдьы юсь, Сандыр, удмурт кырӟан чузъяськиз.
 Умой иворен но шумпоттӥзы: туэысен 17 номеро школаын дышетскись нылъёс но пиос факультатив амалэн удмурт кылэз дышетыны но калыкмылэн сямъёсыныз, йылолъёсыныз тодматскыны быгатозы. Сыӵе луонлык кылдӥз «Удмурт Кенеш» огазеяськонлэн но Кун Думалэн депутатэзлэн Алексей Загребинлэн сюлмаськемезенызы. 
 Нылпиосты, мумы-бубыосты, дышетӥсьёсты ӟечкыланы вуылӥз  «Удмурт Кенеш» огазеяськонлэн тӧроез Татьяна Ишматова но.
 - Туж шумпотымон, Глазов кар, Глазов ёрос понна таӵе бадӟым вамыш лэсьтэмын - нылпиос быгатозы удмурт кылэз дышетыны. Бадӟым уж ортчытэмын  анай-атайёсын, педагогической коллективен. Оскем потэ, та школаын азьланяз удмурт гимназия усьтӥськоз шуыса. Быдэсак уйпал ёросъёс понна со бадӟым шумпотон луоз. Уго  К. Герд нимо гимназие тросгес кыстӥсько Удмуртилэн шор но лымшор ёросъёсысьтыз пиналъёс. Нош уйпалъёс палэнэгес кылё. Уйпалъёслы Ижозь мыныны кыдёкын (Глазовысен - 3 час). Собере гимназиын удмурт кылэз гинэ ӧвӧл, мукет предметъёсты но мургес дышетозы. Анай-атайёс сое умой валало, соин ик нылпиоссэс татчы сётыны мылкыдзы бадӟым. 
 Малпанэз умоен лыдъя школалэн директорез Нина Вершинина но.
 - Туннэ ми доры нырысетӥ классэ 95 нылпиос дышетскыны вуизы. Куать нырысетӥ классъёс пӧлысь огез спортивной луоз. Туэ удмурт кылэз, культурамес факультатив амалэн дышетыны, тодматыны эскеромы. Собере мумы-бубыос но анай кылмес дышетозы. Соослэн но пиналъёслэн мылкыд каремзыя, вуоно арын усьтом удмурт класс. Удмурт кылэз тодӥсь дышетӥсьёсмы вань. Туж оскисько, малпам ужмы пӧрмоз шуыса, - вераз школалэн кивалтӥсез Нина Александровна. – Мынам анае вал удмурт, атае – бесерман. Пиналъёсмы медаз шуэ асьмелы - малы милемыз удмурт кыллы ӧд дышетэ?
 - Кӧня пыриськисько ни «Удмурт Кенешлэн» ужаз, пыр вераськиськом: удмурт кылэз, культураез азинтоно, - азьланьтэ Инесса Рябова. - Нош удмурт кылъя шугъяськонъёс уг быро. Тужгес но уйпал ёросъёсын. Глазовын удмуртъёсын пумиськыкум куаретӥсько:  малы асьтэды котькыӵе выжыос пӧлы пыртыны дась, удмурт гинэ ӧвӧл? Берло дыре зэмзэ но малпаськыны кутскизы. Вуоно гимназистъёсты будэтон понна татын трос луонлыкъёс. Гимназия усьтонэз умоен лыдъяло Глазов городлэн йырыз но, городысь Думалэн тӧроез но, В. Г. Короленко нимо институтлэн ректорез но.
 Ма бен, дыр возьматоз, ваньзэ интыяз пуктоз. Умой малпан мед улонэ пыӵалоз!
 Маргарита АНДРЕЕВА.
   Асьме пиос котькытын устоесь   Коӵышысь тодмо дышетӥсь-тренер Николай Михайлович Матушкин уно пинал спортменъёсты будэтӥз. Одӥгез соос пӧлысь – Виктор Шудегов. Спортлы пияш трос кужымзэ но мылкыдзэ сётӥз, но азьпал улонзэ мукет удысэн герӟаны малпаз. Туннэ со - Казаньысь одӥгезлэн валтӥсезлэн вылӥ дышетсконнилэн студентэз. 
   Николай Михайловичлэн пиез Ваня но Виктор дышетскизы одӥг классын, спортэз гажан кенжытӥз сюлмазы дышетӥсьсы. Та пиосты адӟыны луэ вал куасэн бызьылонъя котькудӥсьтыз ёрос ӵошатсконъёсысь. Ёрослэсь данзэ элькун радын утён озьы ик вал  вылазы. Ог-огзы куспын но Ваня но Виктор пыр вожвылъяськизы: я огез ворме, я мукетыз азьпалтэ.
 Одӥг юн командаен – куиньназы ӵош – выжизы соос Глазовысь 8-тӥ номеро гимназие. Пинал спортсменъёс быгатонлыкъёссэс азьланьтӥзы, тренер ужен  нош кивалтӥз дышетӥсьсы. Но куасэн бызьылонлы сяна, трос дыр висъяно луылӥз дышетсконлы.
 - Шедьтылӥм дыр соизлы но, таизлы но. Мон, гуртысь пи, тодон-валанъёсыным  чик ӧй висъяськы гимназистъёслэсь, - тодаз вае со дыръёсты Виктор.
 Озьы карын дышетскытозязы ик пиос пыр син улам шедьылӥзы: я вокзалысен пумиськиськом, я урамысь адӟисько. Котькытын но соос люкиськонтэм эшенызы – куасъёсын.
 Школаез йылпумъязмы бере пиос син шорысь ышизы. Алигес гинэ кылдӥз Викторен пумиськыны. Табере ини со 3-тӥ курсэ потэм студент, матэктэ ни вал кошкон дырыз но. Каникулъёсаз со улэм вордскем гуртаз, анаез дорын. Шулдыр гужем нуналэ азбаразы кема вераськыса пукимы егит пиен.
 - Малпалляй, азьпал улондэ спортэн герӟалод шуыса. Малы мукет удысэз бырйид? – нырысь ик юай солэсь.
  - Куасъёсын бызьылонэн трос аръёс ӵоже эшъяськи, элькун радын но ӵошатскылӥ, но сокем вылӥ вормонъёсозь ӝутскыны ӧз пӧрмылы. Та удысын азинсконлы сюресэз ӧй адӟы ни, озьы зэмос кулэ профессия басьтоно шуыса малпай. Глазове кыльыны мылкыды ӧй вал, Москва но Питер – укыр кыдёкын но трос уксё кулэ карись городъёс, бырйи Казанез но Екатеринбургез. Пырыны быгатысал соисьтыз но таисьтыз но вузъёсы: технологической ӧръя дышетсконниосы капчи пырыны, но дышетскыны секыт. Кыкез пӧлысь ини бырйи Казанез, отысь Национальной исследовательской технологической университетэз – вакчияк КНИТУ.
 - Кин луод азьланяз?
 - Информационной безопасностья инженер луо. Кафедрамы выль, ог сизьым арзэ гинэ ужа. Вуоно профессимы меӵак интернетэн герӟаськемын бере, пыр ас кожамы но дышетскиськомы. Кафедрамы закрытой улсын ужа, шуыны луэ: котькудмылы нимысьтыз пропуск сётэмын, кунсьӧр студентъёс ӧвӧл – соосты ми доры уг куто.
  Дышетскыны яра. Курсамы тросэз студентъёс Татария но Башкирия улосъёсысь, Удмуртиысь – мон но Можгаысь пи. Кусыпъёсмы умоесь, капчиен вераськиськомы. Бигер калык шорамы кырыж  уг учкы. Пусйымон: бигер кыл котькытын но пыр кылӥське.
 - Казань кельше-а?        
 - Аспӧртэм архитектураен чебер город. Азинскись, егитъёсты бордаз кыскись. Казань ассэ возьматыны тырше спортъя шоркарен: уно пӧртэм ӵошатсконъёс но спортъя фестивальёс радъясько. Тани май толэзе ортчиз калыккуспо марафон – трос калык люкаськылӥз, мон но отчы пыриськи. Вуоно аре город пумиталоз футболъя дуннелэсь чемпионатсэ, пӧрмиз ке, оло, волонтер чотын ужало.
 - Спорт улонад али кыӵе инты басьтэ?
 -  Университетмылэн куасэн бызьылонъя сборной командаяз пырисько. Ӵошатсконъёсы потасько, но нуналмысь тренировкаос ӧвӧл ни. Татын мон ваньмон дырме тросгес висъяны кутски общественной ужлы. Студентъёслэн советазы пыртэмын, общежитиын асьме этажамы староста луисько. Огъяулонниын улонмы тунсыко радъяське. Пӧртэм-пӧртэм ужрадъёс общежитиос куспын но ортчытӥськомы. Мыло-кыдо пыриськимы «Устоез студенческой общежитие 2017» огъяросси конкурсэ, солэн финалаз нюръяськимы на – со вал тулыс, Санкт-Петербургын. Университетмылэсь ми куать кузя ветлӥмы. Огъя йылпумъянъёсъя 11 командаос пӧлын 4-тӥ интые потӥмы, нош огъяулоннимы сярысь дасям видео-презентацимес устоен пусйизы.
 - Палэнын дышетскон уксё ласянь секыт-а йӧтэ, мумид юрттэ, луоз?
 - Мамалэсь уг куриськы. Тырме аслам уксёе - басьтӥсько йылэтэм кун академической стипендия. Котькуд студентлэн рейтингез баллъёсъя лыдъяське, соос сёто луонлык  стипендия борды ватсаса уксё кыскыны.
  - Молодец, Виктор. Ваньзэ умойзэ тыныд!
 Лариса Емельянова.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Бусые потӥзы Вектор, Челленджер но Акрос   Гурт возёсъёс руз тыршо юосты калтон бордын. Азьпалан мыно Можга, Вавож, Грак но Алнаш ёросъёс, отын ик урожай но тужгес вылӥ басьто. Элькунъя шорлыдын гектарысьтыз 21,7 центнер тысь люкаське. Куд-ог хозяйствоос юосты калтонэз туннэлы йылпумъяллям ни. Соин валче кытын-отын ӝыныез сяна ӧвӧл утялтэмын: Дэбес, Игра, Яр, Юкаменск, Красногорск, Сюмси ёросъёсын. 
   Та нуналъёсы ми вуылӥмы Глазов ёросысь «Пригородный» эштосэ. Ужан радлык татын валаса но ӟеч пуктэмын. Бусы ужъёс котыр ласянь азьланьтӥсько: пудо сиён дасян но мынэ на, кын улэ кизем ӟегзы вож-вож ӝужам ни, юоссы 70 процентлэсь ятыр арамын.
 - Кызьы тулыс кык арнялы бергес потӥмы кизьыны, озьы ик араны но, азьвыл аръёсы сярысь, бер потоно луимы. Бусы ужъёс уга меӵак куазьлэн мылкыдыныз герӟаськемын. Ӟег вуиз гинэ, соку ик потӥмы калтыны. Гужем шорын эшшо малпанъёс вал, урожай ляб луоз шуыса, но али шумпоттэ: гектарысьтыз 17 центнерлэсь ятыр ю тысь люкаське. Милемлы выль Акрос комбайнмы туж юрттэ, дуно ке но усиз, - вера возёслэн кузёез Алексей Яковлев.
 - Кӧня бен сыло асьме туала комбайнъёс? 
 - 8 но ӝыны миллион. Ас кужымен, кредиттэк, басьтыны быгатӥмы. Солы оскыса, тысё культураос улэ кизёно музъемъёсмес туэ йылэтӥмы, ог 300 гектар Коӵыш бусыосты кутӥмы на. 
 Ӵапак Коӵышгурт палась ю бусыосын ужало куинь комбайнъёс. Отчы ик ми но дыртӥмы. Тани азямы бадӟым, туала выль техника – АКРОС комбайн. Со ёросын нырысетӥез. Кужмыныз, быгатонэныз шумпоттэ кузёзэ Александр Резеновез. Азьвылзэ комбайнзэ, «Вектор»-ез, со сётэм оскымон киосы – Сергей Ворончихинлы. Нош кунсьӧр комбайнэн, Челленджерен, ара Василий Ледянкин. Кыксы ик соос ӧжыт палэнын котыръяло бусыез.
 Валтӥсь агроном Дмитрий Сергеев одӥгзэс но ӧз дугдытылы: ум, пе, ӝегатэ ужан радзэс.
 - Шулдыр шундыё нуналъёсы кык фазаен амалъя ужазы: юосты музъем вылэ араса кушто, тысез озьы куасьме на. КЗС-э вуттыса, кема соин выронэз уг луы ни. Но али меӵак калто, соку ик куасьтонние нуо, - валэктэ агроном но азьланьтэ веранзэ. – Урожай умой: тысь ӟечлыко, кидыс окмымон, фураж но тырмымон дасяломы. Куазь ужаны сётэ.
 - Озьыен, аран вакыт каньыл мынэ?
 - Та ужын  сюлмаськонтэк уг луылы! Ужпум али – вань урожаез ыштонъёстэк калтоно. Пуктэм планэз одно ик быдэстоно.
 Октэм юэз куасьтонние вортто, та кысык вакытэ со уй но нунал ужа. Кызьы вера агроном-семеновод Мария Корепанова, КЗС вуж ни, но пумен-пумен воштӥське: кылем аре газ вылэ выжтӥллям, маке-маке выль тӥрлык басьтӥллям, липетсэ но борддоръёссэ выльдӥллям.
 - Тысь ӟечлыко, чылкыт. Шӧдӥське уже выль суретэз кутэммы - эскерон вылысь туэ нырысьсэ пазямы «сплошного действия» гербицидэн, - вера кидыс понна кыл кутӥсь ӧнерчи.
 Кидыс «Пригородный»-ын тырмыт дасяны сюлмасько, но арлы быдэ кӧня ке выльзэ басьто на. Шугъяськонъёс кылдо удобрение пумысен: кулэезъя  поттыны уг пӧрмы эшшо.
 Ӟегез но йыдыез калтыса, комбайнъёс та нуналъёсы чабей но кӧжы бусыосы выжизы. Отӥяз сезьы вуоз, клевер кидыс дасяно луоз на. Аран ужгурез куазь гинэ медаз дугдыты вал!
 Лариса Гурьянова.
 Глазов ёрос.
   Нылпи садэ черодзэс витё   Балезино ёросысь Каменное Задельеысь нылпи сад школа юртлэн липет улаз интыяськемын. Ми отчы нырысетӥ сентябрь азьын вуылӥмы. Тэшкылиос азбаре потыны дасясько вал. 
   - Учкы, мынам выль кроссовкие, - пыдзэ возьматэ пияш.
 - А мынам тӥнь кыӵе? – бордаз итӥське ни мукетыз.
 Пиналъёс кепыранэз уг тодо, юанъёслы рос-прос валэктонъёс сёто, пумен ӵуштыр гинэ дӥсясько но кыре пото.
 - Трос-а нылпиосты? - юасько воспитательзылэсь.
 - Ваньзэ кутыны но ум быгатӥське, дас мурт черодзэс витё на, - мачке Алевтина Владимировна Трубицына.
 - Сомында пиналъёсты?
 - Бен. Али кык группае 38 нылпи ветлэ, 15 покчиосыз но 23 бадӟымъёсыз. 
 - Туж трос егит семьяосмы, - шуэ мукетыз воспитатель Елена Сергеевна Касаткина. – Гуртмы бадӟым, хозяйствомы – «Колхоз Путь к коммунизму» - азинске. Егитъёс лыкто, ужало, коркаос пукто. Колхозын уждун умой тыро: гужем 20 сюрслэсь трос, нош толалтэ 10-15 сюрс манет усе. Эшшо егитъёслы пуктӥськыны субсидиос висъясько на. Соин гуртмы паськыта, пиналъёсын узырме. Тани ми но татчы корка пуктӥськомы. Картэ хозяйствоын ужа. Улӥськомы Битчимшурын, ньыль иськем гинэ, но нуналмысь милемлы ужаны, пиналъёслы школае, садике олань-талань ветлыны секыт. Мумилэн корка бордаз ик пуктӥськиськомы.
 - Гуртады кытысь калык вуэ?
 - Тросгес Кез ёросысь. Татысен 40 иськемъёс луоз, - вера Елена Сергеевна.
 - Мӧзмонэз уд тодӥське, иське?
 - Ум. Клубын трос ужрадъёс ортчо. Школаен ӵош ужаськомы (отын 90 котыр дышетскисьёссы), конкурсъёс, ӵошатсконъёс радъяськомы. Ми пиналъёсын ваньмаз ёрос ужрадъёсы пыриськыны турскиськомы. Али тани ӧм быгатэ сюрес вылын мынон-ветлон правилоосъя конкурсэ мыныны, нылпиосмы висё. 
 Алевтина Владимировна та нылпи садын воспитатель луыса 1987-тӥ арысен тырше. 1992-тӥ арысен нылпи сад школа улсын ужа, кивалтэ Екатерина Зинченко.
 - Вал-а сыӵе вакытъёс, ку пиналъёс воксё ичи вал, - юасько.
 - Огдыре калык кошкыны кутскиз, буш коркаос но сылылӥзы, али сыӵеосыз ӧвӧл ни, - шуэ.
 Соку 1,5 аресысен 7 аресозь 27 пиналъёс одӥг группае ветлылӥзы. Но кема озьы ӧм ужалэ, нош ик нылпиос люкаськизы. Вань семьяос, кытын куинь, ньыль, вить нылпи будэто.
 - Школае кӧня муртэз дасяды?
 - Нырысетӥ классэ тямыс адями мынэ, но ми доры садике кыкез гинэ ветлӥзы.
 - Лыдӟиськыны-лыдъяськыны дышетӥськоды-а?
 - Сыӵе куронъёс ми азе ӧвӧл пуктэмын. Кинэ ке мумиз-айиз дышетэ, нош кин ке школаын ваньзэ тодоз ни. 
 Альбина Бушмакина.
 Балезино ёрос.
 Туспуктэмез авторлэн.
   Кивалтӥсь юнматэмын   Ожгар пенсионер Юрий Новойдарский Балезино ёрослы тӧрое быръемын, со понна тужгес трос куараос сётэмын вал. Муниципал кылдытэтлы тӧрое сое 15-тӥ куарусёнысен юнматӥзы. 
   Новойдарский хими ожтӥрлыкез возёнъя но быдтонъя «Кизнер» объектлэн кивалтӥсез луыса кема дыр ӵоже ужаз.
 Тодэ вайытом, Балезино ёрослэн азьвыл тӧроез Ришат Мухгалимов 29-тӥ мартэ ужысьтыз ас мылкыдызъя кошкиз. Солэн интыяз 15 куриськонъёс вал, комиссия соос пӧлысь куинь кандидатураез – Кизнерысь Юрий Новойдарскиез, Дебесысь Ольга Степановаез но Пермь улосысь Роман Соловьёвез умоен лыдъяз. Куиньысь одӥгзэ  - Юрий Новойдарскиез - бырйизы ини интыысь депутатъёс.
 Вордскиз 1973-тӥ арын 3-тӥ гудырикошконэ Белорус ССР-ысь Гомель улосвылысь Калинковичи карын.  
 1993-тӥ арын Пермьысь Ленин комсомол нимо авиационно-технической военной училищеез йылпумъяз, 2003-тӥ арын - Радиаци, хими но биологи кышкытлыклэсь утиськонъя военной университетэз.  
 1993–2009 аръёсы - Росси Федерациысь Ожгар кужымъёсын пӧртэм интыужъёсын службазэ нуиз. 
 2013–2017 аръёсы – 1208-тӥ объектлэн кивалтӥсез (Кизнерысь хими ожтӥрлыкез быдтонъя объект). 
 Пусъемын «За военные заслуги» орденэн, Святитель Николай Чудотворец орденлэн 3-тӥ степенё медален, «За отличие в военной службе» куинь степенен медален, «За воинскую доблесть» кык степенен медален, «За отличие в учениях» медален, «Ветеран химического разоружения» медален.
 Ольга Чиркова.
   Усто шудэ    Россилэн шоркараз ортчиз Москвалэн городошной спортъя Кубокез. Со луиз Дуннелэн Кубокезлэн этапез, кудаз вожвылъяськизы 8 командаос, 36 нимаз ӵошатскисьёс - Россиысь но кунсьӧр странаосысь. Кужмоосыз пӧлысь кужмоосыз радын ассэ возьматӥз Глазовысь тодмо спортсмен, ПФО-лэн чемпионэз Владимир Чуприков. Улосчимы Россиысь дасэз устоосыз шудӥсьёс пӧлы потӥз.
   Нылпиослы юрттонъя ӟеч ужрад    3-тӥ сентябре Ижын радъяськоз «Забег добрых дел». Та благотворительной проектэ элькунмы нырысьсэ пыриське. Стартэ потозы Удмуртиысь, Татарстанысь, Пермь но мукет улосъёсысь спортсменъёс. Забег радъяське «нылпиослы-бабаочкаослы» (соос курадӟо туж шер пумиськылись ку висёнэн) юрттон вылысь.
   Кинозалъёс выльдӥськозы    Удмуртиын кык нунал ӵоже ужаз Кун Думалэн культурая комитетэзлэн кивалтӥсез, кинорежиссёр, Россиысь калык артист Станислав Говорухин. Тодматскиз федерал проектъёслэн улонэ пыӵаменызы, уно пумиськонъёс ортчытӥз. Мылкылд кариз учкыны Воткаысь кинотеатрез, кудӥз Ува но Можга ёросъёсысь лулчеберетъя юртъёсын ӵош пыриськоз кинозалъёсты выльдонъя федерал программае.
   Нырысетӥез ферма    Можгаысь ужбергатӥсьёс «эксей» чорыгез: осётр но стерлядь - вордыны кутскизы. Со понна нимысьтыз ферма лэсьтӥзы, кытын бассейнъёсы ву лэзё, чорыгъёслы улымон инты кылдыто. Шаерамы та нырысетӥез осётр вордонъя ферма. Азьланяз можгаос ужзэс паськытатыны чаклало.
   Ужазы куто туала амалъёсты    Дэри ёросысь Италмас каргуртлэн амбулаторияз алигес усьтӥськиз телемедициная кабинет. Табере отысь эмчиос, вылӥ ӝоглыкен интернетлы луыса, быгато элькунысь эм центръёсын герӟаськыны, шоркарысь ӧнерчиосын кенешыны. Кивалтӥсьёс ивортэмъя, сыӵе кабинетъёс туэ эшшо 60 эмъюртъёсын ужалозы.
   Гондыр ыбемын, пӧйшурась реанимациын    28-тӥ августэ куинь час котыр Пудвай гурт дорысь нюлэскын пӧйшурась вылэ гондыр урдскиз. Воскресенняе уйин пӧйшурасьёс гондыр вылэ потӥллям. Одӥгез йӧттэм, но кожой кук кошкыны быгатэм. Ӵуказеяз воргоронъёс сӧсыртэм пӧйшурез утчаны мынӥллям. Нюлэс кузё одӥгез пиосмурт вылэ урдскем но нош ик пегӟыны быгатэм. Воргоронлэн киосыз но йырыз кесямын, али реанимациын кылле. Гондыр ыбемын.
   Скал люкетӥз    2-тӥ куарусёнэ 3 часэ ӵукна Игра – Глазов сюреслэн 81-тӥ иськемаз (Балезино ёрос) шуккиськон учыр луиз. Водитель (руль сьӧрын 3 толэзь гинэ) скалэз мырӟиз. Собере ВАЗ-21102 машина сюрес вылысь чальтчиз но кымаськиз. Водитель но пассажирез больницае вуттэмын. Нош мар луиз уйин калгись скалэн – тодмо ӧвӧл.
   Лыдпусъёс…    Туэ Глазов карын 23 тылпу чотамын ини. Кылем арын та дырлы 20 вал. Ярам, быремъёс ӧвӧл, 2016-тӥ арын кык мурт бырыны шедиз. Глазов ёросын 22 пол ини тылпу кузёяськиз, куинь мурт быриз. Кылем арын 24 тылпуын 4 адями бырыны шедиз.
   Берпуметӥ нуналъёсыз    Ижысь Горький нимо паркын сылӥсь вужзэ «колесо обозрениез» вторсырьёе сдать карозы. Азьвыл сое Киров нимо парке инъяны чаклало вал. Но эскерисьёс шуизы, конструкцизэ тӥям бере, выльысь октыны-радъяны сое уз луы ни. Пичиез питран вылын 10-тӥ куарусёнозь «поръяны» луонлык вань на. Собере сое утялтозы.
   Куазь паймытэ    Ортчем гужем улосмы понна тужгес мускытэз луиз — куинь толэзь ӵоже эсэплэсь 170 процентлы трос зор усиз. Шоро-куспо температура +16,5 градус луиз. 2014-тӥ но 2015-тӥ аръёсын сярысь со тросгес. Со дыре ик пӧсь нунал (+30 градуслэсь трос) туэ одӥг гинэ вал, шорлыдын тямыс сыӵе нуналъёс луыло. Кылсярысь, 2016-тӥ арын 23 нунал ӵоже пӧсь вал.
   Улонэ вамыштэ робототехника    Грак но Балезино черкогуртъёсын робототехникая классъёс усьтӥськизы. Сыӵе луонлык кылдытӥз «Калашников» концерн. Класс усьтыны юрттэм сяна, школаослы кузьмамын туала оборудование: проекторъёс, интерактивной доскаос, ноутбукъёс, занятиослы кулэ луись мебель.
   Конкурс ялэмын    Капитальной ремонтъя фондлэн региональной операторез нылпиос куспын «Мой дом - моя крепость» темая суредъёслы вожвылъяськон (0+) ялӥз. Пиналъёс суреданы быгатозы капремонт бере городысь юртъёсты, тупатъян ужъёсты ортчытонэз. Ужъёсты кутозы 30-тӥ куарусёнозь таӵе адресъя: Ижкар, Орджоникидзе урам, 59 юрт.
   Кышкасьтэм луэмез понна    Якшур-Бодья школаын 6-тӥ классын дышетскем нылаш Александра Вахрушева Мужество орденэн пусъемын. Кык ар талэсь азьвыл пичи ныл, ачиз уяны быгатытэк, выйыны кутскем эшезлы юрттыны вуэ тэтче. Эшсэ ярдуре донгыны быгатэм ик, нош аслыз потыны кужымез тырмымтэ ни. Ныл бырыны шедиз.
   «Медиапатруль» ужалоз    Удмуртиын «Медиапатруль» ӵектос ужаны кутскиз. Отчы пыриськисьёс вотэсысь утчало терроризм, мукет калыкъёсты адӟонтэм карон но астэ быдтон мылкыдъёсты пуромытӥсь, йырсазез усыкмытӥсь суретъёсты вузан сярысь ивортонъёсты. Али группае 42 адями пыре. Ваньмон дыръязы соос сайтъёсы пырало, эскеро, укылтэмъёслэн кылдэмзы сярысь иворто. «Медиапатруль» борды котькуд быдэ вуэм адями итӥськыны быгатэ.
   Умойёсыз радын    Элькунысьтымы куинь школаос грант басьтон понна «ТОПШкола» огъяросси конкурсын вормизы. 30 устоосыз пӧлы шедизы Якшур-Бӧдьяысь школа-интернат, Кез ёросысь Кабалуд гуртысь шоръёзо школа но Ижкарысь 69 номеро школа.
   Машинаосты выльдо    Ар пумозь Удмуртие федерал коньдон чотын ӝог эмъюрттэт сётон 35 машина вуоз. Со сяна, федерал но элькун коньдэт чотын 8 выль школьной автобусъёс басьтэмын вал. Соос келямын Балезино, Вотка, Кез но мукет ёросъёсы. Ӝоген эшшо 4 автобусъёс вуозы на.
   Технопарк усьтӥськиз    Шаерамы нырысетӥез «Кванториум» технопарк усьтӥськоз. Сӥё-дано ужрад (0+) ортчоз 15-тӥ куарусёнэ. 4-тӥ куарусёнысен татын 1200 пиналъёс дышетско ини. Ватсаса дышетон нуиське пӧртэм ӧрсъя: промышленной дизайн, аэроквантум, робоквантум, IT-квантум но мукет. «Кванториумлэн» лабораториосаз но цехъёсаз туала оборудование инъямын. Ваньмыз со нылпиослэсь кылдытъяны, малпаны быгатонлыкъёссэс азинтыны юрттоз.
   Элькуновидение - 2017    Туэ нырысетӥ этапез (12+) 7-8-тӥ октябре ортчоз. Быръёзы 12 тужгес умойёссэ кырӟанъёсты. 21-тӥ октябре «Аксион» культура юртын кыкетӥ этапез луоз. Нош финалэз ортчоз 4-тӥ ноябре «Мынам Удмуртие» телеканаллэн меӵак эфираз. Конурсэ пыриськон понна 30-тӥ сентябрёзь   Быдэ вуыны кылдымтэ вылэм    Кылем шутэтскон нуналъёсы чугун сюрес вылысь Можга-Пычас перегонын поезд улын быдэ вуымтэ пияш быриз. Машинист олокӧня пол сигнал но сётъяз, поездэз дугдытыны но турскиз, но шуэрес учырез палэнтыны ӧз луы. 15 аресъем пияш – со урод кылэ вылэм, быриз. Шуэрес учыр пумысен следовательёс ужало.
   Туэ нырысьсэ экономикая диктант ортчоз    12-тӥ октябре котькуд мылкыд карись экономика удысын тодон-валанъёссэ эскерыны быгатоз. Росси Федерациысь вань субъектъёсын экономикая диктант ортчоз. Ужрадэ Россиын но кунгож сьӧрын котькуд улӥсь пыриськыны быгатоз, ӟуч кылэз гинэ тодоно.
 Пӧртэм арлыдо адямиос понна пӧртэм вариантъёс чакламын. Диктантэз нимысьтыз висъям интыын яке онлайн амалэн гожтыны луоз. 
Шаерамы диктант гожтыны быгатозы Ижысь гурт удысъя академилэн экономикая факультетэзлэн корпусаз Свердлов ульча, 30 адресъя.
   Егитъёс берто гуртэ    Нырысетӥ сентябрьысен Ярысь больницаын куинь егит эмчиос ужаны кутскизы: терапевт, дерматовенеролог но гинеколог. Ваньмыз нылъёс Ярын будэмын, врачлэсь профессизэ кыкез Ижкарын басьтӥзы, одӥгез – Кировын. Вордскем палъёсазы бертӥзы ужан опыт люканы, бӧлякъёссылы тазалыксэс утёнын юрттыны.
   Шуэрес учыр    Сочиысь Воронцовской пещераосты эскерыкуз, бырыны шедиз Удмуртиысь дайверъёслэн союззылэн кивалтӥсез Владимир Фёдоров. Солэсь шӧйзэ 42 метр мурдалаысь шедьтӥзы. Спасательёслэн верамзыя, воргорон азьвыл экспедициосын кельтэм тросъёсы таркаськем. Владимир Федоров 25 ар ӵоже дайвинген выриз.
   Кин ӝоггес?    Элькунамы арысь аре ортчылӥсь «Кросс наций» вожвылъяськонэ туэ пыриськизы 8 сюрс адямиос, соос пӧлысь ӝыныез бызьылӥзы Ижын. Дэмламын вал пӧртэм дистанциос – 1 иськемысен 12-озь. 12 иськемын вормисе потӥз спортъя мастер Виталий Шмелёв. Та ужрадын ик ГТО-я нормативъёсты сётыны луэ вал.
   «ТылоБурдо»    23-тӥ куарусёнэ Пичи Пурга ёросысь Тыло гуртын удмурт кылын бард кырӟанъя «ТылоБурдо» кыкетӥез фестиваль (12+) ортчоз. Отчы вань мылкыд карисьёс пыриськыны быгато. Ужрадлэн валтӥсез куронэз - крезьгурез но кылъёсыз авторлэн луыны кулэ. Кырӟаны луоз пӧртэм инструмент улсын яке воксё сотэк. Фестивальын мастер-классъёс ортчытозы.
   Кышкыт висён – пичи нымылэсь    Туэ элькунамы 13 сюрс 312 мурт, лемтэй курчиськемлы ӝожтӥськыса, больницаосы вазиськиз. Соос пӧлысь 2705-ез – нылпиос. 36 адямилы «клещевой энцефалит» кышкыт диагноз пуктэмын. Висисьёслэн лыдзы кылем арынлэсь тросгес луиз.
   Дунневыл фестиваль    14-22-тӥ коньывуонэ Егитъёслэн но студентъёслэн XIX дунневыл фестивальзы ортчоз. Отчы 150 кунъёсысь 20 сюрс адями пыриськоз. Куноосты ас доразы пумиталозы Россиысь 15 каръёс, соос пӧлын Ижкар но. Фестивале пыриськисьёслы «Пузкар» удмурт фильмез возьматозы, Ижкаретӥ экскурсия ортчытозы. Со сяна, куноос Ижысь автозаводэ, «Эктоника» удмурт дискотекае, «Брангуртысь песянайёс» доры вуылозы.
 Фестиваль Сочиын радъяськоз. Удмуртиысь отчы 125 делегатъёс мынозы.
   Ку «Прогресс» бадӟым урожаен паймытоз?    Яр ёросысь «Прогресс» СПК-ын йырзэс тӥяло, кызьы тысё юосысь бадӟым урожай басьтоно. Туж ӟеч аръёсы но 21 центнерлэсь ятыр уг пӧрмы. Мар кароно, кыӵе амалъёсты уже кутоно?  Та ужпумен прогрессъёс вазиськизы Ижысь гурт удысъя академиысь тодосчиослы. Ужез тыро-пыдо радъян вылысь туэ нырысьсэ огкыл гожтӥзы.
 Тодосчиос музъемъёссэс эскеризы ини, кыӵе минерал ватсэтъёс уг тырмо веразы, кызьы янгышъёссэс палэнтоно валэктӥзы, визь-кенеш сётӥзы. Кылсярысь, бадӟым урожай басьтыны уг сёто вылэм бусыослэн ӵошкыт луымтэзы но, уга сыӵе дыръя кизем юос одӥг кадь уг пото.
 Бусыослэсь ӟечлыксэс будэтон бордын дэмен уж азьланьтӥське.
   Выльдӥськон дырыз вуиз    Ӝоген ӧсъёссэ усьтоз Люк черкогуртысь лулчеберетъя выльдэм юрт. Ӵапак туэ юртлы 30 ар тырме, котырес дырпуссэ чебермам тусын но выль мылкыдын пусъёз. Татысь ужасьёс учкисьёсты пумитанлы тунсыко программа дасяло, кызьы но маин калыкез кыскыны, соос ӟеч тодо-валало. Гуртысь клубез выльдыны луонлык кылдӥз «Огъя Россия» партилэн «Местный дом культуры» проектэзлы луыса.
   Удмуртилэсь данзэ утёз    Коми Элькунлэн шоркараз «Мисс студенчества финно-угрии - 2017» куатетӥ вожвылъяськон ортчоз. Туэ Удмуртилэсь данзэ Глазовысь пединститутын дышетскись Лия Стрелкова утёз. Нылашез кӧня ке тодметъёсъя бырйизы, соос пӧлын удмурт кылэз тодон но сцена вылын ассэ возьыны быгатон. Со сяна, Лия учкисьёсты крезен шулдыр шудэменыз паймытоз.
 Нылашлы вожвылъяськонын юрттыны фольклоръя «Пужмер» но кырӟанъя «Кантилена» ансамбльёс мынозы на.
   Культураенымы тунсыкъясько    Китайысь Аньхой городысь видеоблогеръёс Удмуртилэн культураез сярысь фильм кылдытозы. Со сярысь огкыл тупатэмын вал туэ май толэзе. Тодэ уськытом: кылем арын Япониысь телевидение Воткинскысь Петр Чайковскийлэн усадьбаез сярысь видеоролик кылдытӥз.
   Зоопарклы – 9 ар    16-тӥ куарусёнэ Ижысь зоопарк вордскем нуналзэ пусйиз. Отын улӥсьёс но куноос понна бадӟым программа дасямын вал. Ӵукна пӧйшуръёсты но тылобурдоосты ческыт сиёнэн, тортъёсын сайкатӥзы. Та нуналэ ик пингвинъёслы но фламингоослы выль юрт усьтӥзы.
 Вераны кулэ, Россиын ньыляз гинэ зоопаркъёсын пингвинъёслы улыны луонлыкъёс кылдытэмын. Празднике лыктэмъёс понна зооквест, мастер-классъёс радъямын вал.
   Зороз но лымыялоз    Удмуртиысь гидрометцентрын ужасьёслэн верамзыя, таяз арняе шаерамы лымы усёз ини. Шутэтскон нуналъёсы уйёсы зороз но кот лымы уськытоз. Синоптикъёслэн верамзыя, таӵе температура нормалэсь кезьытгес луэ. Матысь дыре куазь шунытскемез витёно ӧвӧл.
   Лыдӟисьёсмылэн творчествозы   Ольга Агафонова вордскиз но будӥз Глазов ёросысь Отогуртын. Али улэ Глазовын, ужа нылпи садын воспитатель луыса. Сюлэмыз куремъя, Ольга кылбуръёс гожъя. Нылпиосын ужакуз, та быгатонлыкез туж юрттэ. Озьы соосты удмурт кылэз но валаны, яратыны дышетэ. Троссэ чуръёссэ сӥзе вордскем палъёсызлы. 
   Дор палъёс
 Кыӵе яратӥсько мон дор палме,
 Отын ортчем пинал дырме.
 Татын анай, атай, бускельёсы,
 Бакча сьӧрын ортчись шурмы.
  
 Кыӵе яратӥсько мон дор палме.
 Шулдыр возьёс, зарни италмасъёс,
 Небыт киос, витись синъёс.
 Кыӵе яратӥсько мон дор палме!
  
 «Вырйыл вылын малпаськонъёс» Мон кырмиськи солэн кияз,
 Ыши-быри турын пӧлын.
 Сяська зыныз пыре йырам,
 Нош со гурезь вылэм, ярам!
 Мон ветлӥсько дораз ӵемысь.
 Тылобурдо кадь поръясько.
 Кылме-бурме пилем сьӧрысь
 Солы гинэ мон сӥзисько.
 Бен тодӥсько, вуоз вакыт,
 Кельто пурысь карез.
 Огвакытэ ӟырдыт, кезьыт,
 Нош мӧзмыны секыт – тужгес.
 Мон кырмисько киме юнгес.
 Ышо-быро туннэ, дыр, кемалы.
 Вот адӟисько чагыр инмез,
 Татчы кылё ни весяклы.
 Куке укно улын ӟозы куара
 Уг дугдылы уй но нунал.
 Ку тӧл пельтэ, но векчи куар,
 Сэзъяськыса, усе сопал-тапал.
 Куке шунды пуксе ӝыт инбамын,
 Малы сокем каньыл луэ та сюлэмын?
 Иван Будин – Глазов ёросысь Пусошур гуртын улӥсь воргорон. Со кадь творческой адямиосты шер пумиталод. Шудэ гармошкаен, гожъя кылбуръёс. Кылбур чуръёссэ калык нырысьсэ адӟиз «Иднакар» газетысьтымы.
 Ортчо, ортчо пӧсь нуналъёс, шуныт уйёс,
 Гужем шорлэн тани берпум уез вуэ ни.
 Нош кӧня вал шулдыр чебер сяська возьёс,
 Нош табере ваньмыз тӧлъя-буръя кошке ни.
  
 Тодам лыктэ, кызьы тонэ мон пумитай,
 Вань дуннеысь сыӵе мусо нылэз уд адӟы.
 «Тон лу монэн!» - соку ик мон тыныд верай,
 Киысь кие вамыштомы сюрес вылтӥ.
  
 Улон сюрес вылэ потӥм ӵош асьмеос,
 Тани куинетӥ нылпимы шага артэ ни.
 Вал секытэсь но, капчиесь но нуналъёс,
 Ог-огмылы соку юрттӥм. Котьку ӵошен ми.
  
 Гужем ортчоз, вуоз сӥзьыл улонамы,
 Куаръёс ӵужектозы, нош йырсимы тӧдьыёмоз ни.
 Соку но сюлмамы улоз со тулысмы,
 Ноку ум вунэтэ яратонлэсь сяськаоссэ ми.
   Кызьы улон интыез умоятоно?   24-тӥ гудырикошконэ «Огъя Россия» партилэн Глазов ёросысь общественной приёмнояз калыкен пумиськылӥз Кун Думаысь депутатлэн А. К. Исаевлэн оскем муртэз Виссарион Невоструев. 
   
 Июнь толэзе ёросэ вуылӥз ачиз депутат, калык пӧртэм ужпумъёсын, сюлмаськонъёсын  солы вазиськиз. Тани Штанигуртысь Юкаменская урамысь 3 квартираем коркан улӥсь семьяосты сыӵе югдур шугъяськытэ: корказы – одӥгез тужгес вужез, нош гуртысьтызы мукетъёсыз куашкан калэ вуэм коркаос сямен, программае пыртымтэ, малы ке шуоно нокыӵе документъёс соя ӧвӧл, балансын уг чотаськы. А. К. Исаев курем солы гожтэтэн вазиськыны.
 - Гожтэт лэзимы, 20-тӥ июле почта ивор вуттӥз ни, басьтэмын шуыса. Но депутатлэсь валэктон татчыозь ӧз на вуы, - верало таяз пумиськонэ нош лыктэм нылкышноос. - Кызьы озьы луэ: ми со коркан 1983-тӥ арысен прописать каремын, отын нылпиосмы будӥзы, нош со нокытын уг чотаськы? Та ужпумен элькунэн кивалтӥсьлы Александр Бречаловлы но гожтэт келямы ини.
 Депутатлэн юрттӥсез та пумысен ужзэ тазьы пусйиз: нырысь А. К. Исаевлэсь гожтэтэз сярысь тодоно, собере вазиськисьёслы ивортоно.
  
 Кылемъёсыз лыктэмъёс - ваньмыз кадь егит но трос нылпиё семьяос. Юанзы огвыллем - герӟаськемын улон интызэс умоятонэн. Кылсярысь, Адамысь семьялэн аслаз коркаез ӧвӧл. Улӥллям отын-татын. Та дыре гурт администрация солы инты висъям куашкан калэ вуэм коркалэн одӥгаз сэрегаз, но, кызьы вера кышномурт, азьласянь ивортӥзы, пе: коркась улӥсьёсты выляз выжтӥзы ке, соослы номыр уз сётэ.
 - Кытчы ми нылпиосынымы соку пыромы? Мар кароно? – юанъёс пуктэ со.
 Валамон, нырысь ик, та юанэзлы со ачиз картэныз валэктон утчаны кулэ. Трос нылпиё семьялы чотын соослы музъем Адамын висъяллям ини, корка пуктонлы анай капиталзы вань, асьсэлэн кизы-пыдзы ужа. Со сяна, элькун ласянь юрттэтлы эшшо луонлыксы вань на – гуртын улӥсьёслы пуктӥськонлы субсидиез басьтыны. Уката ик но трос нылпиё семьяослы со черодтэк сётӥське. Ваньзэ сое уже валаса кутыны гинэ кыле на. Но депутатлэн оскем муртэз нылкышнолэсь гожтэтсэ кутӥз, А. К. Исаевлы келян вылысь.
 Мукетыз учыр. Дондыкарысь кузпалъёс вить нылпи будэто, но коркамы, пе, пичи, юрттэ вал бадӟыматыны. Бадӟым семьялы юрттыны кулэ, конешно. Но юан кылдэ: карысь квартиразы вузамын, анай капиталзы быдтэмын, малы сое кутымтэ улон интызэс умоятонлы? Ярам, мылкыдзы вань ужаны: кытчы ке колхозэ но кариськысалмы, шуо, ӟечгес улон инты ке сётысалзы.
 Качкашур поселениын вань чугун сюрес дорын сылӥсь коркаосын улӥсьёс. Коркаос вужесь, гулбечъёсазы ву пуке. Ӟечезлы оскон сётэм вылэм куашкан калэ коркаосысь улӥсьёсты выльёсаз выжтонъя федерал программа, кудӥз улсы Стрелковъёслэн но корказы шедем. Но кылем аре соослы ёрос администрациысь отказтыса гожтэт вуэм. Шедёзы ик-а программае, оскон вань-а – шугъясько кузпалъёс.
 Кун Думаысь депутатлы вазиськон дасям Гулёково поселенилэн тӧроез Евгений Касаткин. Шугъяськытӥсь но сэрттэмез-пертчемез кулэ карись ужпумъёс радын со пусъе: невостребованной музъем пайёсты поселенилэн ваньбурез карон радлыкез капчиятоно, гурт удысын тыршисьёслы пуктӥськонлы музъем висъянэз радъяно. Та юанъёс лэчыт сыло котькуд гурт тӧро но гурт эштосэн кивалтӥсь понна. Нош выль катъёс юнматон - ӵапак кун депутатъёс киын.
  
 Гажано лыдӟисьёсмы, Андрей Исаевлэн оскем муртэз калыкен пумиськылоз толэзьлы быдэ, со луоз берпуметӥяз покчиарняе (четверг). Виссарион Петрович пыр сюлмаськытӥсь юанъёстэс, ужпумъёстэс быгатоды Кун Думаысь депутатлы вераны.
 Лариса Емельянова.
 Глазов ёрос.
 Туспуктэмез авторлэн. 
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Тазалыктэс уте!   Спорт, мугорез кыдатон, тазалыко улонэн эшъяськон пумен синмаськымон луо но паськыт пыро улонамы. Берло дыре шаерысьтымы ёросъёсын но каръёсын ӟеч сяме пыӵаны кутскиз тазалыко улонэн эшъяськонъя форум ортчытъян. Выль ужлы кичӧлтон сётӥз Кун Кенешлэн тазалыкез утёнъя но демографияя комиссиез , озьы ик «Огъя Россия» партилэн фракциысьтыз депутатъёс. 
   29-тӥ гудырикошконэ нырысьсэ сыӵе форум ортчиз Глазов ёросын, Штанигуртысь культурая юртлэн липет улаз. Калык трос люкаськиз – гуртъёсысь но, карысь но лыктӥллям. Котькудӥз аслыз кыӵе ке но пайда басьтытэк ӧз кельты, луоз.
 Ужрадэз ас синмыным адӟон вылысь ачим но 10 часлы дыртӥ Штанигуртэ. Юртэ пырон азьын вуисьёсты пумитазы ни волонтёръёс, соос валэктылӥзы: кытчы мыноно, кинлы вазиськоно, кытысь созэ я мукетсэ шедьтоно. Озьы ик кулэ ивор шедьтыны луиз борддор вылэ юнматэм стендъёсысь. Котькинлы сямен ик, мыным но сётӥзы «Паспорт здоровья», отчы эмчиос йылпумъянъёс гожтыса кельтозы.
 Лыктэмъёслэсь тунсыкъяськисько, кытысь тодӥллям ужрад сярысь. Тросэз та ивор сярысь газетъёсысь лыдӟиллям – «Иднакарысь», «Красное знамяысь», кинлы ке ӧтён вуттӥллям «Огъя Россия» партилэн агитаторъёсыз. Кудъёсыз шуо, фельдшерзы вераз-ыстӥз. Оглом вераса, калык тодытэк кыльымтэ. «Верхнебогатырское» поселениын тани туж умой лэсьтӥллям - калыкез люкаса, автобусэн ваиллям.
  
 Ижысь эмчиосын ӵош та нуналэ тыршизы Глазовысь эмчиосмы но. Черодъёстэк ӧз ортчы, конечно, но эмъяськонниын сярысь татын чылкак мукет вал – ваньмыз праздник шӧмын кадь пӧрмиз.
 Тужгес но трос мылкыд карисьёс вал онколог, невролог но кардиолог доры шедьыны. Куинь онкологъёс ужазы, ваньзэсты сак эскеризы-учкизы. Нош соосыз сюбег ӧнерчиос одӥгназы вал, соин асьсэлы но, висисьёслы но секытгес йӧтӥз, луоз. Ӧнерчи вань бере, сюлэмме ачим но эскеро шуыса малпай вал, но ӧз пӧрмы. Со понна мукетаз шеди:  Ижысь Тазалыкъя центрысь эмчиос сюлэмез кардиовизор пыр учкизы. Таӵе аппарат, пе, Глазовын ӧвӧл ай. Черодын, валамон ни, тросгес пенсионеръёс сыло. Огез бӧрсьы мукетыз ортчо – сюлэмды умой ужа, шуо, но ӧжытгес сылал, сакыр сиыны ӵекто, секталады, пе, медаз ни йылы шуыса сюлмаськоно, но ӵемгес - куштоно шуыса верамзы кылӥське. Азьласянь малпасько ни: мыным но, пӧй, со кылъёсты ик вералозы. Ӧз уг, кардиологлы возьматскыны дэмлазы. А веть кӧня пол ЭКГ лэсьтэмын ни, пыр ӟеч шуылӥзы.
  
 Одӥгаз черодын сылон куспетӥ мукетыз ӧнерчи доры но шедьыны луэ. Озьы ӝог гинэ синмысьтым зӥбетсэ, вирысь сахарзэ эскери на. Мынон-ветлон сямен гимнастика но лэсьтыса вуи – цигун амалъя тазамытскыны дышетӥзы.
 Син шорам «Медицинский психолог» гожтэм йӧтӥз. Нокинэз ӧвӧлтэм дыръя шуыса, дораз пукси: кызьы бен таиз ӧнерчи эмъя?
 - Психотерапия – со туж кулэ маке. Ми ужаськомы котькудӥныз, кин вазиське дорамы, но пусъёмы: тросэз туннэ дась ӧвӧл психологез кылзыны, дэмланъёссэ санэ басьтыны. Юись яке наркотикен турскись мурт ачиз вала ни ке ужпум вань шуыса – урод сямлэсь куштӥськонын со ини нырысетӥез вамышез. Валаны кулэ аслыз но курадӟисьлы, ӵыжы-выжыосызлы но – урод сям сьӧрын ватскемын эшшо мургес пырем психологической ужпумъёс, - валэктэ мыным элькун наркодиспансерысь доктор.
 Синйылтӥ на: психологлы вазиськисьёс но вал гинэ, кызьы ачиз вераз, ужпумен тросгес лыкто висисьлэн ӵыжы-выжыосыз.
  
 Трос калык люкаськем эндокринологлэн кабинетэз дорын. Отысь адӟисько Лудошурысь тодмоме.
 - Малы бен со ӧнерчи доры сылӥськод? – юасько солэсь.  
 - Бен ноку но дораз ветлэме ӧвӧл но тодо коть, мар вералоз, кытӥ учкоз.
 Серемез поттӥз. А веть аслам но ноку вазиськылэме ӧвӧл. «Малпай гинэ» шуод но, асме но эндокринологзы доры ыстӥзы ук: щитовидкаез, пе, эскероно.
 Вератэк уд кельты, дыр, тазэ но: пиосмуртъёс но лыктӥллям. Кышнооссы китӥзы ваизы, дыр, шуыса малпасько вал но, асьмеос, пе, мылкыд каримы – отӥ но, татӥ но висе уга, собере тазалыко улонэн эшъяськонъя визь-кенеш сёто. Штанигуртысь воргорон тани ваньмыз кадь эмчиос доры пырам ни: ужъя медосмотр, пе, ортчоно, нош татын ӝоггес луэ, берло ЦРБ-ын йылпумъян гинэ лэсьтозы на, шуэ.   
  
 Форуме лыктэм калык озьы ик быгатӥз мукет юанъёслы но валэктон шедьтыны. Юртлэн фойеаз ужазы ёрос администрацилэн жкх, калыклы мер юрттэт сётонъя ёзэтъёсысьтыз ӧнерчиос, пенсионной фондысь ужасьёс. 
 Лариса Гурьянова.
 Глазов ёрос.
 Туспуктэмъёсыз авторлэн.
  
   Путин-а мар-а дорады вуылӥз?   Модульной, кызьы со нимаське, ФАП-ез адӟыны кылдӥз ни вал Яр ёросысь Бармашур гуртысь. Котыр ласянь со учкымон но ӟеч эмчиос но, висисьёс понна но. Огшоры гуртэ таӵе юрт лэсьтэмзы бадӟым оскон пыӵатэ. 
   
 - 10 ар курыса улӥмы выль эмъяськонни, - вера Гулёковоысь выль ФАП-лэн кузёез Лидия Геннадьевна Юферева.
 Котьку сямен со шуныт пумита милемыз. Ӵошен ваньзэ куать кабинетэз ортчимы, пумен со вера-валэктэ: кытын мар вань, малы со кулэ, кыӵе пайдаез. Лӧптэм мылкыдыз эмчилэн, шӧдӥське, ӧжыт лапкомем ини. Нош нырысь  «Ох но ах!» гинэ кылӥськылӥз, шуэ.
 - Ужанлы котьмаиз вань, тӥрлык выль, - азьланьтэ веранзэ кузё кышно. – Гуртысь ФАП-ын ноку ӧй вал дефибилятор, табере со но вань – дугдэм сюлэмез выльысь ужатыны быгатэ. 
 Тыослы искусственной вентиляция лэсьтон аппарат, нылкышноосты учкыны  кресло, нимысьтыз «фарм-холодильник», вож нуныосты шунтӥсь тӥрлык (эмчи учкыку, медаз кынмыны шеде шуыса), электрон весъёс – ваньмыз со татын вань. Тыл сётон но мукет сямен радъямын: кысӥз мар ке, эшшо 6 час ужаны луэ на.  Батареяос электричестволэсь ужало, шуныт сётонэз 6 пӧртэм режимъя тупатыны луэ.
 - Одӥг пол висисе доры «Скороез» ӧтёно луи. Доктор пыриз но учкыса ветлэ, мон солы тупен-тупен ивортӥсько, кыӵе эмъюрттэт сётэмын ни висисьлы. «Сказка!», - шуэ со. Мон аслэсьтым веранме азьланьтӥсько. Нош кылӥсько «Сказка!» шуэмзэ. «Бен умой- тэм-а мар-а укол тыри ни», - малпасько ас поннам.  «Путин что ли к вам приезжал?» - юа со мынэсьтым. «Нет, - шуисько. – А в чем дело?» Шорам пальпотыса учкемысьтыз гинэ валатски, мар пумысен та мылкыдыз вылэм шуыса, - вунонтэм учырез тодаз вае Лидия Геннадьевна.
 Нош ачиз со тужгес но ӟечен лыдъя гур эстонэз, пу сярысь сюлмаськонэз ӧвӧл ни шуыса.
  
 Тазалыкез утён ласянь гулёковоослэн югдур ӟеч гинэ уд шуы - укыр ӟеч.  Фельдшерзы - асьсэ адями, бадӟым опытэн. Арняяз кык пол врач учкыны ветлэ. 3 ар талэсь азьло санитарной машина сётӥзы. Выль эмъяськонниын аптекаез вань, тужгес кулэ лекарствоос отысь басьтыны луэ. Диспансеризациез ортчисьёс троссэ татын ик эскерыны быгато, кылсярысь, ЭКГ лэсьтыны.
 - Одӥгез шугъяськытӥсез вань – вордскемъёслэн лыдзы. Туэ 11 мурт улонысь кошкиз, нош вордскиз кык гинэ. Ноку тазьы ӧй вал, - сюлэмшугзэ усьтэ гуртысь эмчи.  
 Куке Даша нылыз мумизлэн пытьы кузяз мыныны мылкыд карем, Лидия Геннадьевна паймем, адӟытэк ӧз улы уга соиз ужзэ но, секытсэ но. Берло, конешно, валаны тыршиз, оло, шум но потӥз – нылызлэн профессизэ гажамезлы.
 Туэ Даша дышетсконзэ йылпумъяз ни.
  - Ӟеч практика басьтод, гуртын ужаса гинэ, - лыдъя Лидия Геннадьевна. Сыӵе визь-кенеш сётэм нылызлы но.
 Лариса Емельянова.
 Глазов ёрос.
   Вылӥ вормонъёс басьто   Адам котырын нырысьсэ ортчиз гурезьёстӥ бызьылонъя Глазов ёрослэн первенствоез. Ужрадэ быгатӥзы пыриськыны ваньмыз мылкыд карисьёс. Сюлэсь ятыр школаын дышетскисьёс вожвылъяськизы, тросэз соос – Глазов ёросысь спортъя школаысь пинал спортсменъёс. Соосын артэ стартэ потӥзы Глазовысь, Балезиноысь вуэмъёс. 
   Кужмоосыз радын – Глазов ёросысь ДЮСШ-ысь дышетскисьёс. Зарни йылпумъян возьматӥзы Анна Хитрова (тренерез А. А. Богданов), Андрей Голубин (тренерез Н. Ф. Раевских). Качкашур школаез данъязы Егор Буранов, сузэръёс-кыктоос Таисия но Маргарита Воробьёваос, Артём Булдаков. Нош ик вормисьёс радын Пониноысь бызьылӥсьёс – Софья Черенёва, Назар Ичетовкин, Дмитрий Зюзиков но мукетъёсыз. Гурезьёстӥ бызьылон та школаын кемалась ӟеч сяме пыӵамын, тренерлэн Валентина Кунаевалэн пиналъёсыз Росси радысь ӵошатсконъёсын вылӥ вормонъёс басьто. Медальтэк ӧз кошке куноос но: 3-тӥ инты басьтӥз Балезиноысь Захар Лекомцев. Вормисьёс соос сяна но вал, уга пӧртэм бызьылон сюресъёс но аресъя группаос юнматэмын вал. Огзы но кузьымтэк ӧз кыле – грамотаосын, медальёсын пусъемын.
 Пинал спортсменъёс тужгес но шумпотӥзы Глазовысь спортивной эпикировкая «Атлетико» магазинэ сертификатлы.
 Лариса Быгинская.
   Кулэлыко вамыш лэсьтэмын   10-тӥ куарусёнэ бырйимы Элькун Тӧроез но Кун Кенеше депутатъёсты.  
   Котькуд куара дуно
 Удмуртиын оглом ужазы быръёнъёсъя 1205 участокъёс. Пусошурысь быръёнъёсъя комиссия та нуналэ вазь ӵукна ик ужаны кутскиз.
 Таосыз быръёнъёс комиссия понна – отчы пыре вить адями (кивалтӥсез В. В. Волкова) – нырысетӥосыз ӧвӧл ини. Озьы ке но, та быдӟа ужрадэз янгышъёстэк, радызъя ортчытыны сюлмаськонзы бадӟым вал.
 Табере шугъяськытэк вераны луэ ини: ваньмыз пӧрмиз. 274 бырйисьёс пӧлысь мылкыдзэс веразы 187 мурт (явка 68%). Пусошур участоке пырись калык оскемзэ вераз Александр Бречаловлы, «Огъя Россилы», Владимир Невоструевлы но ас адямиезлы Александр Баженовлы – 363 куара люкаса, со Глазов ёрос Кенешлэн депутатэз луиз.
 Югдурез эскерыса возизы тылпуэн нюръяськонъя ёзэтысь но полициын ужасьёс. Шуэрес учыръёс ӧй вал – соиз но туж шумпотымон.
 Быръёнъёсъя участоке лыктыны шугъяськисьёс азьвыл ик куронъёс гожтӥзы. Озьы комиссилэн ёзчиосыз 17 мурт доры усьтыны луонтэм урнаен вуылӥзы.
 
 Пусошурын асьсэдыс туж мыло-кыдо возьматӥзы егитъёс - Глазовын, Ижын дышетскись студентъёс. Куаразэ сётыны лыктӥз Катя Баженова но, берло вить арзэ со улэ но дышетске Германиын. Та вакытэ вордскем гуртаз адӟиськыны-шутэтскыны вуэм. Бырйисьёс пӧлын ик – 18 арес али гинэ тырмемъёс, нырысьсэ куараоссэс сётӥсьёс Таня Волкова но Аня Баженова. Тупаны но кулэ ук: ӵапак 10-тӥ куарусёнэ Анялэн – табере УдГУ-ысь студенткалэн – вордскем нуналыз вылэм. Выль бырйисьёслы – пичигес син-пель кузьым.
 - Улонады ваньмыз умой мед луоз! Нош со табере нырысь ик асьтэды бордысь потэ ни. Та дырозь тӥ понна кыл кутылӥзы анай-атайёсты. Нош 18 арес тырмем бере, ваньмыз тӥ киын. Сое малпаса ик, котькуд быръёнъёсы мыло-кыдо пыриськылэ, – сӥзиз нылъёслы комиссилэн кивалтӥсез Валентина Волкова.
 Туж кулэлыко вамышмес лэсьтӥмы. Но умой улон витьыса пуконо ӧвӧл, дыр. Котькудмылы со понна мар ке но лэсьтоно.
 

 Тужгес арлыдоезлы - 86 Качкашурысь 14/09 номеро участок ужзэ мытӥз гинэ, пумен бырйисьёс но вуыны кутскизы.
 Быръёнъёс радъяськизы школалэн спортъя залаз. Котыр туж ӝикыт, чылкыт, югыт. Участоклэн комиссияз тырше укмыс мурт, кивалтӥсез – Елена Пономарева. Комиссия бырйиське ке вить арлы, таослы ик кылдоз на вуоно аре ужаны Россилэсь азьмуртсэ быръёнъёсын.
 8 час бере ог дас минут ортчиз, со куспын 11 адями куаразэ сётӥз. Нырысетӥез луиз Пичи Лудошурысь Анатолий Васильев. Бадӟым ужрадэ пыриськыны нырысьёсыз радын вуэм гуртысь одӥгез тужгес арлыдоез улӥсь Вера Константиновна Ледянкина. Гожтӥськем вылэм, урнаез дораз мед ваёзы шуыса, но аслам лыктэме потӥз, пе. Ветлыны курадӟисьёс но сӧсыръёс понна залын висъямын нимысьтыз инты, отын пуксьыны луэ. Соин пересьёсты Елена Адольфовна келяса отчы нуэ.
 Бырйисьёсты татын витизы 6 гуртъёсысь. Списоке пыртэмын 1058 адями. Пӧлысьтызы 56-ез куриськон гожтӥллям гуртазы куаразэс сётыны. Озьы ик вить куриськон вуэм сыӵеослэсь, кинлэн пропискаез мукет интыын, но быръемзы татын потэ. Таӵе учыръёсы куара сётон туэ капчиятэмын: азьвыл открепительной удостоверение басьтоно луылӥз, табере соин турсконэз ӧвӧл ини, куриськон гинэ гожтоно.
 
 Арысь аре нимысьтыз саклык висъяське нырысьсэ бырйисьёслы. 16 егит муртъёслы, дасяллям блокнотъёс, ручкаос но Куаразэ нырысьсэ сётӥсь бырйисьлы дипломъёс.
 Бырйисьёс тужгес но тросэн лыктыны кутскизы дас час котыр. Лекшурысь, Лудошурысь, Умскысь машинаен вайылӥзы. Кудӥз семьяосын лыктэмын. Школае пыронын кырӟанэн шулдыртэ Качкашурысь лулчеберетъя юртысь ансамбль. 
 Мар со экзитпол?
 Нимысьтыз пусъем потэ: быръёнъёсъя участокысь потӥсьёсты пумитаса сылӥз тодмотэм воргорон, солэсь вазиськемзэ тросэз кылэм-адӟем ӧз каре. Нош со вал интервьюер, кудӥз котькуд бырйисьлэсь юаськылӥз: кин понна куаразэ сётӥз, кыӵе партилы дурбасьтӥз. Та ужез радъя Социологической эскеронъёсъя но маркетинг технологиосъя огъяросси центр, туэ солэн муртъёсыз ваньмаз кадь участокъёсын ужазы. Мукет кылын верано ке, та ужрад экзитпол нимаське, но калык, шӧдске, дышымтэ на солы: лушкем куара сётон бере малы мон вераны кулэ кинэ бырйи, шуыса малпало. Нош законэн лэзьымтэ ӧвӧл быръёнъёс бере мылкыдэз шараяны. Эскеронъёсъя центръёслэн сыӵе ини ужзы, юанъёссылы валэктон сётыны ӧвӧл курдано. 
  Быръёнъёсъя йылпумъянъёс возьматӥзы: Качкашурысь участокъя куаразэс сётӥллям 45 процентлэсь ӧжыт ятырез бырйисьёс. Азьвыл аръёсын ӵошатыса, та лыдпус пичигес. Быръёнъёсы ветлэмысь дугдэмзы – осконзэс ыштӥллям яке укыр ӟеч улыны кутскиллям? 
 Дасязы Елена Волкова, Лариса Гурьянова. 
   Кинлы оскемзэ калык вераз   Быръем муртъёс но асьме бордысь потэ туннэ нуналмы, азьпала улонмы. 
   Россиын огъя валысь 85 улосъёс ке, та нуналэ быръёнъёс ортчизы 82-аз. Бадӟым ужрадэ ӧз пыриське Санкт-Петербург, Ингушетия но Магадан гинэ. 
 16 улосъёсын – соос пӧлын асьме шаермы но – Тӧроосты бырйизы, эшшо куатяз – Законодательной собраниослэсь депутатъёссэс. Росси Федерациысь Центральной избирательной комиссилэн (ЦИК) ивортэмезъя, быръёнъёсы, огъя вераса, 45 миллион пала бырйисьёс пыриськизы.
 Удмуртиын ортчись быръёнъёсы пыриськизы кун сьӧрысь лыктэм кык экспертъёс Марек Крайчи – Словакиысь Йӧскалык Кенешлэн депутатэз но Януш Нидзвезки – Польшаысь вуэм мурт. Соос 18 участокъёсты эскериллям, вуылӥллям Глазове но. Журналистъёсын пумиськылыкузы ивортӥзы, Удмуртиын быръёнъёс вылӥ радын, нокыӵе янгышъёстэк ортчизы шуыса.
 Калык кинлы оскемзэ вераз. Быръем муртъёслы табере нуналмысь тыршоно-сюлмаськоно луоз, улӥсьёслэсь мылкыдзэс но оскемзэс юнматон понна.
   Пужыос, пужыос, тӥ монэ нуиды улонлэн ӧретӥз   Пужыятэм ӵушконъёслы уно чебер чуръёссэс сӥзизы удмурт кылбурчиос. Токма шорысь соос вордскымтэ: удмурт калыклэн улоназ ӵушконлы бадӟым саклык висъяськылӥз. 
   Кемалась ӧвӧл милемлы кылдӥз тодматскыны Золотариысь шаертодонъя «Истоки» музейын ужасьёслэн мылкыдынызы дасям «Праздник полотенца» адӟытонэн. Вашкалаез куэмез но, туалаез пужыятэмез но вань – котькудӥз бордаз кыске. Синмаськымонэсь ӵушконъёс кылдытӥллям Пӧжыысь но артысь гуртъёсын улӥсь нылкышноос! Нош тазьы огинэ соосты люканы сюлмаськем Елена Булдакова.
 Ӵушконлы сӥзем празднике вуизы школаын дышетскисьёс, лыктӥллям гуртоос. Пужыятскон киужлы туж мыло-кыдо Галина Золотарева. Адӟытонэ ваем ӵушконъёсыз одӥгезлэсь чебер мукетыз. Тужгес дуноез, шуэ, пӧлысьтызы – муминыз пужыятэмез. Сое семьяязы утьыса возё, киысь кие сёто. 
 Нырысьсэ тодӥ, кулэм муртэз ватон ӵушкон но нимысьтыз пужыятыса возё вылэм шуыса. Пусйыны кулэ: ӵушкон туж паськыт кутӥськиз удмуртъёслэн тросаз йылолъёсазы. Тани басьтом армие келянэз. Коркась корка ветлыкуз, егит пилы чыртыяз ошылӥзы чебермам ӵушконъёс. Сыӵе ӵушконэз утьыса возё Булдаковъёслэн семьяязы: анай киосын чебермам сяна со, быдэсак  сӥзёнъёсын тырмемын. «Бадӟымез пие армие кошкыку, эшъёсыз озьы гожъяса кельтӥзы», - валэктэ Елена Михайловна. 
 Аспӧртэм ӵушкон ваем празднике Людмила Лукина. 
  - Талы 200 ар ини, тятяелэн мумизлэн мумиз эшшо сое возиз. Пужыосыз огшорыесь ӧвӧл, шер пумиськылӥсесь. Та ӵушкон йылолъёсын гинэ кутӥськылӥз, - вера  со. – Муми валэктыса кельтӥз: араз одӥг пол зор вуэн гинэ миськоно, гладить ӧвӧл кароно.
 Пужыятэм ӵушконлэн котькудӥзлэн, дыр, аслаз историез. «Пестросаес» ансамбльлэн кивалтӥсезлэн Надежда Владыкиналэн сундуказ ог 14 ас киосыныз чебермам ӵушконъёсыз. Соос туж яркытэсь, турлы буёлъёсын синэз мальдыто. «Пестросаес» ке соосты кутэ, мылкыдэз лӧпкытыса кельтэ.
 Лариса Емельянова.
 Глазов ёрос.
 Туспуктэмез авторлэн.
   «Лада Веста» автомобилез тросэн поттозы   25-тӥ сентябре Ижысь автозаводлэн конвейерысьтыз нырысетӥез «Лада Веста» автомобиль потӥз.  
   Производствоез усьтонлы сӥзем сӥё-дано ужрадэ пыриськизы Росси Президентлэн Приволжск федерал округын оскем муртэз Михаил Бабич, Удмурт Элькунлэн кивалтӥсез Александр Соловьёв но мукет вылӥ куноос.
 Соос ортчизы цехъёстӥ, пумиськизы ужасьёсын.
 Михаил Бабич лыдӟиз Росси Президентлэсь Владимир Путинлэсь ӟечкыланзэ:
 - Гажано эшъёс. Ӟечкыласько тӥледыз бадӟым но туж кулэ ужен – Ижкарын «Лада Веста» автомобилез тросэн поттыны кутскемен.
 Умоен лыдъясько,ӵапак туннэ, куке асьмеос выль предприятиослы, выль ужан интыослы кулэяськиськом, Удмуртилэн шоркараз улонэ пыӵаз вылӥ технологиосын проект.
 Оскисько, Веста автомобиль рынокын ас интызэ шедьтоз шуыса. Ваньмыз малпанъёсты улонэ мед пыӵалозы, ваньзэ умойзэ тӥледлы.
   Ужрад пумысен ас малпанъёссэ иворчиослы шараяз Михаил Бабич:
 - Мон вуылӥ предприятие кӧня ке ар талэсь азьло. Соку осконтэм кадь вал, сыӵе вакчи дыр куспын производство выльдӥськоз шуыса. Туала автомобиль поттон понна заводын вань луонлыкъёс кылдытэмын.
 Тужгес но паймымонэз – адямиос. Калыкен вераськыса, мон валай, макем соос данъясько заводэнызы, выль машинаенызы. Тужгес но шумпоттэ, толло нуналлы осконзы вань шуыса.
 Удмурт Элькунлэн йырыз Александр Соловьёв предприятилэн коллективезлы тау шуиз Удмуртиез азинтонын бадӟым вамыш лэсьтэмзы понна.
 - «Лада Веста» тросэн потыны кутскиз. Туала автомобиль ӟечлыкезъя дуннеын юнматэм куронъёслы тупа. Со предприятиен кивалтӥсьёслэн но быдэс коллективлэн тыршемез. Ӵошен малпамзэ пумозяз вуттӥзы.
 Кивалтӥсь пусйиз, али Автовазэн вераськонъёс мыно, элькун но муниципал автопаркъёсты Лада машинаен выльдон сярысь.
 Алевтина Сизова.
   Чагыр эстӥськон – ёросысь ёросэ, гуртысь гуртэ    Газ гуртъёсы вуэ ке, улон чутрак воштӥське кадь . 
 Вань вераськонъёс со сярысь гинэ: «Тӥ котел басьтӥды-а ни, трубалы гу копады-а?». Со пумысен ик трос керетонъёс но: «Газовикъёс ваньзэ бугыртӥзы,  ульчаетӥ не пыдын, не машинаен ортчыны уг луы». Валамон, калыклэн чиданэз ӧвӧл ни. Но, дыр ортчыса, вань уродэз вуноз, бугыртэм интыосты вож турын пытсалоз. Ӟечезлы нош ӝог дышиськоз: кинэ ке выльысь пу вылэ выжыны косӥд ке, кин меда соглаш луоз на?
  
 Коньывуонлэн нырысетӥ нуналъёсаз чагыр эстӥськон вуиз Красногорск ёросысь Дебы муниципал кылдытэтэ.
 Выль котельноез сӥё-дано усьтон ужрадэ трос калык люкаськиз. Кема витем малпанзы улонэ пыӵамен гуртын улӥсьёсты ӟечкылазы «Красногорск ёрос» муниципал кылдытэтлэн кивалтӥсез В. С. Корепанов, Удмуртиысь строительствоя, архитектурая но улон политикая министр И. Г. Новиков, «Газпром межрегионгаз Ижевск» огазеяськонлэн генеральной директорез А. П. Вершинин, Глазов ёросысь кивалтӥсьёс. Шуныт кылъёсын гуртоослы вазиськиз «Дёбы» муниципал кылдытэтлэн тӧроез А. А. Князев.
 Газовой котельноез усьтыку, кивалтӥсь- ёс, дышем сямъя, горд лента вандӥзы. Солэсь пичи вандоссэ табере синчеберез кадь утёзы гурт библиотекалэн одӥгаз дано интыяз. Кызьы нош сотэк, гурт понна газ вуон нунал зэм но бадӟым ужрад.
 Та нуналысен чагыр эстӥськонэн шунтӥсько ини Дёбы школа, Культурая юрт но отчы пырись ужъюртъёс, арлыдоослы социальной юрт. Шумпото ини газлы Дёбыысь витез улӥсьёс но. Соослэн коркаязы озьы ик та нуналэ газ сётӥзы.
 Ас черодзэс витё мукетъёсыз но – дёбыос сяна, тукташъёс, удмурт караулъёс, зотовоос, качкашуръёс, еловоос, артыкъёс но кеновайёс.
 Поселенилэн кивалтӥсезлэн Анатолий Аркадиевич Князевлэн верамезъя, коркаосазы газ пыртыны мылкыд каро на, огъя валысь, 90 пала адямиос.
 
  
 Та поселениын ужъёсты быдэстыса, газ кыскисьёс мынозы азьлань – Глазов ёросысь «Урак» муниципал кылдытэтэ. 65 иськем газ гумыос герӟазы Красногорск но Глазов ёросъёсты.
 «Урак» поселенилэн кивалтӥсезлэн Татьяна Вениаминовна Бабинцевалэн верамезъя, татын чагыр эстӥськонэз витё ини 250 пала коркаосын улӥсьёс. Туэ лэсьтыны чакламын на Пусошурын газовой котельной. Отысен шуныт вуоз Культура юртэ, ФАПе, школае.
 Бӧрысьгес, вуоно аръёсы, газовой котельнойёс лэсьтэмын луозы Отогуртын но Кочишевоын.  
 Елена Пономарева. Красногорск ёрос.  
 Туспуктэмъёсыз авторлэн.
   Данъяськымон выжы   Степанида Савватеевна картэзлэсь дас ареслы пичи вал. Но арессылэн вискыз кусыпсэс эшшо но муромытӥз. Куать нылпи будэтӥзы. Асьсэос колхозын тыршизы. Улӥзы соку Юдино гуртын.1971-тӥ арын семьязэс кышкыт адӟон зуркатӥз – выль корказы ӝуаз. Степанида Савватеевна ӵапак соку фермаын вал. - Бускель нылпиос турын ӝуатӥллям, отысь потэм, лэся, - мачке пересь кышномурт. - Ӵектӥзы Васильевское черкогуртэ выжыны, улон инты сётӥзы. Бен пиналъёслы но татын трослы умойгес луиз – школа артысь, монэ фермае заведующие понӥзы. 
   Кышномуртлы котькытчы вутсконо вал – ужын но, гуртын но. Картэз Михаил Иванович Быдӟым ожысь сӧсырмыса бертэменыз, тросгес висьыса улӥз. Нылпиосыз быдэсак Степанида Савватеевна вылын вал. Озьы луэ ни – бадӟым семьяын пиналъёс туж ужасесь, эшлыкоесь, котьку юрттыны дась луисесь будо. Сухих картъёс синмаськымон но калыклы вожъяськымон нылпиос будэтӥзы. Внукъёссы эшшо но удалтэмын. Кин но луыса уг ужало. Огез генеральной штабын тырше. Дышетскем сяна, юн сямо, тыро-пыдо ужась, аслэсьтыд курыны быгатӥсь луоно – сыӵе сям пыӵатэмын та выжыын.
 Кунлэн пӧртэм сэрегъёсаз пазьгиськемын ке но, вордскем гуртазы, мумызэс оскалтыны кытысь гинэ уг вуыло: Норильскысь, Москваысь, Ижысь, Глазовысь…  Внукъёссы но бабушсэс туж ярато, 11 кузя соос, будо сизьым правнукъёсыз.
 Ӵапак Степанида Савватеевнаен вераськыкумы, вуизы куинез внукъёсыз, одӥгез пырак Санкт-Петербургысь лыктэм. Зэмос батыръёс, тазаесь, чебересь, йӧноесь. Учкемъя учкем потэ та казак пиос шоры. Куиньназы ик мусо бабушсэс нуныяса ӟыгыръязы, тазалыкез сярысь юалляськизы.
 - Со милям туж каньыл, ужась. Али но тэк пукыны уг чида. Таӵеос соосты шутэтскыны, ял карыны косэмез кылэм-адӟем но уг каро – лучше мед ас понназ пырскоз. Эшшо со милям капчи мылкыдо, серекъятыны быгатэ, - верало внукъёсыз.
 Со сямзэ ми но шӧдыса вуим ни. Доразы лыктыкумы, ульчаысь пу пыртылэ вал. Мызырик-мызырик вамышъякуз шуэ: «Палэнске, ато лёгаса кельто. Мон веть сыӵе ӝог бызьылӥсько». Ачиз каллен гинэ мынэ.
 Зэм но, 83 аресъем муртлэн сокем чырткем луэмезлы вожъяськыны гинэ кыле на. Шутэтскон нуналъёстэк колхозын ужаса, сомында пиналъёсты пыд вылазы султытыса, ма быдӟа кужым луыны кулэ кышномуртлэн. Анай луэмез солэн  дунъямын 1-тӥ но 2-тӥ степенё медальёсын – со бадӟым награда. Ӟеч ужамез пусъемын «Ужысь ветеран», «За доблестный труд в ВОВ 1941-1945 г.г.», Быдӟым Вормонлы сӥзем юбилейной медальёсын, лачак грамотаосын. Степанида Савватеевна наградаоссэ туж ӝикыт, кыдёке ватыса возе.
 Галина Богданова.
 Красногорск ёрос.
   Выжы кужмо ке   Кемалась-а со вал, ку Зюиноын школа но, нылпи сад но ужазы, котырысь музъемъёсты гурт эштос ужатӥз. Калык кыштыр тыршиз, нылпи будэтӥз. Колхоз куашказ - огез бӧрсьы мукетыз семьяос интыысьтызы вырӟизы. «Абдраса бырисько, кызьы озьы султо но кошко», - усьтэ малпанъёссэ гуртысь библиотекарь Светлана Феликсовна Владыкина. 
   Библиотекарь но пастух Гуртлэн улоназ воштӥськонъёс-ыштонъёс кышномуртлэн син азяз ортчизы. Ачиз со Сада ныл, будэмын дышетӥсьёслэн семьяязы. Школазэ быдэстэм берегес ик, 1989-тӥ аре, вуиз Зюиное, татын сое библиотекае ужаны ӧтизы. Нимысьтыз дышетскемез ӧй вал, но лыдӟиськыны яратылӥз, озьы уж дураз сюрес капчиен лёгиз.
 - Егитъёс соку гуртын юн трос вал, ӵошен шулдыръяськимы. Арлы быдэ выльёсыз вуылӥзы на, - тодаз вае Светлана Феликсовна.
 Котькуд гуртъёсын сыӵе улон вал соку: егитъёс клубе люкаськылӥзы, ог-огзылы синмаськылӥзы. Сюан гырлыос ӵем гурт тыр жингыртӥзы. Шудон-юмшанын ик аслыз пар шедьтӥз Светлана но. Учкымон, капчи мылкыдо, котьмар уж борды капчиен басьтӥськись Гриша Владыкин ныллэсь сюлэмзэ вырӟытӥз. Нокыӵе кадь ӧз поты, соиз фермаын скал кыске я пастуханы ветлэ шуыса.
 Котьмаид аслад медло Картэзлэсь пудо вордонлы бадӟым мылкыдзэ егит кышно бызем бераз ик шӧдӥз. Кыӵе пудо гуртын вордыны луоно, солэн потэ вал ваньзэ но тросэн воземез. «Кытӥ со мылкыдзэ мыным кенерано луылӥз», - тодаз вае вераськисе.
 Нырысь-валысь егит семья общежитиын улӥз, куакеч но чыры-пыры живот уськытӥзы. Колхоз корка потэмзы бере кузё сюлэмызъя ваньзэ люказ ни: скал, ыж, парсь, кунян, ӟазег-курег. Бен озьы ук дышемын вал соку котькудӥз улыны: мӧйы калык но, егитэз но. Светлана солы чик ӧз абдралля. Гуртын улӥськод ке, котьмаид аслад медло – туннэ но сыӵе малпанэн Владыкинъёс уло.
 2008-тӥ аре ас киосын ӝутэм выль корказы пыризы. Татын Гришалэн мылкыд эшшо лӧптӥз. Кык пиоссы но нылзы юрттӥсен луизы ни. Озьы ваньзы дэмен тыршизы: сад усьтыны, азбарез чеберъяны, пудо котырын берганы. Муш вордыны кутскизы на. Йӧл-вӧйзы, сӥльзы гинэ ӧвӧл, чечызы но асьсэлэн луиз. Огдыре ыжзы 45-озь вуылэм, та дыре дас гинэ возиськом на, шуэ выль тодмое. Скал пырзэ кадь кык возьыны турско. «Пудо-живот ву вылын уг тэлеӟы ук», - валэктэ кузё кышно.
 Та бадӟым хозяйствоез кырмыса кадь юн возе Григорий Анатольевич. «Семьямес но со уте-возе. Азьло аръёсы ог-огмес валантэмъёс но луылӥзы ик, нош али кыл вератэк валаськом ни», - нош азьланьтэ веранзэ кышномурт.
 Тэк улонэз уг тодо Бадӟым хозяйствоын нылпиоссы но ужлы пичи дырысен дышыса будӥзы. Кызьы вера Светлана Феликсовна, бубызы тэк пукыны уз сёты.
 Бадӟымез Артёмзы та дыре службазэ нуэ. ГГПИ-ез йылпумъям гинэ, пумен армие басьтӥллям. Кыкетӥез пизы солэсь азьло армие ветлэм, но табере Егорзы та пединститутын ик дышетске. Вынъёс кык арзэ адӟиськымтэ ни. Владыкин пиослэсь туспуктэмъёссэс коркасьтызы стенкаысь адӟи. Мумы-бубыоссы кадь ик синмаськымонэсь, но маиз тунсыко: одӥгез быдэс бубиз тус, нош мукетыз мумиз выжые мынэм. Полиназы гуртын ӧз кемды, но таиз кыксылэсь ик вань чеберзэс басьтэм, луоз. Нылзы дышетске  10-тӥ классын, соин но люкиськыса улоно луо ни. Ас гуртазы школаез пытсазы, табере зюино пиналъёс сизьым кузя Бачумовое ветло, арнязэ уг бертыло, интернатын уло.
 Нылпиоссы бубы юртысьтызы лобӟо ни, вань уж пумен вылазы кыле. Турын трос дасяно, озьы малпаса но кузё трактор басьтэм.
 - Ассэ сое техника чик но бордаз уг кыскы. Басьтэмысьтыз, кин бен ветлоз шуыса юасько. Пиналъёс, шуэ. Но кулэ ке – ачиз но руль сьӧры пуксе, - вера Светлана Феликсовна. Кышномуртлэн картэз сярысь котькуд кылаз шодӥське сое гажамез, картэз бордын зэмен шудо-буро улэмез.
 Быгатэмзыя, конешно, пиналъёссы вуо-юртто. Ужез бергато ни соку!
 Сюлмысь ужало но кырӟало - Арлыдэз шӧдӥськом ни каллен: киос-пыдъёс но жадё, кытӥ ужед но калленгес пӧрме , - жаляса вера кышномурт. – Корка газ пыртон сярысь но чакласьком ни, егитэсь вал – пу дасянэн ӧм ёрмылэ, табере газ кулэтэм ӧй луысал. 
 Толалтэ улонзы каньылгес ик луэ. Григорий Анатольевич котельное ужаны кариське. Ӝытъёсы гуртаз ыжгон черсыса пуке. Кышномурт ужъёс нош котьку тырмыт. Книга но валесэ выдэм берам гинэ кутӥсько, шуэ вераськисе.
 Шутэтскон пумысь кыл поттӥ.
 - Кытчы ке кунгож сьӧры яке зарезь дуре мынон сярысь малпан ик ӧвӧл. Гуртлэсь палэнын ми куинь нунал но ум чидалэ. Берло дыре семьяен, ӵыжы-выжыосынымы шутэтскыны яратӥськом.
 Ӵыжы-выжыен Владыкинъёс кадь узырез гуртазы ик ӧвӧл, дыр. Григорий Анатольевич трос нылпиё семьяын будэмын. Ньылезлэн тани семьяоссы вордскем гуртазы выжы лэзизы. Аръёс ортчемъя, шуэ Светлана, турын люканэз, картошка мерттон-калтонэз дэмен лэсьтыны кутскимы, шутэтскыны но огазьын кельше. 
  Азбаразы висъяллям ни нимысьтыз шутэтскон сэрег, отчы гур пуктӥллям. Праздниктэм нуналэ но ваньзэс люкало но огинын пуко, перепеч-табань сиё, сюлмысь верасько-кырӟало.
 Пусйыны кулэ: Владыкин кузпалъёс семья пӧлын гинэ уг кырӟало. Клубысь сцена вылэ потыкузы ик, кичабонъёсын пумитало. Тӥни сыӵеесь соос синмаськымонэсь но сайкытэсь – ужын но, калык пӧлын но.
 Лариса Гурьянова.
 Яр ёрос.
   Мар уг быгато кышномурт киос?!   Паймыто та кибашлы муртъёс: быгатэменызы гинэ ӧвӧл, мылкыдынызы но, дыр шедьтэменызы но, котькытчы вутскеменызы но.  Балезино ёросысь Пыбья гуртысь Нина Геннадьевна Наговицына дышетскемезъя повар луэ. Ческыт но быгатыса пӧрам сяна, инкуазен солы сётэмын на, шӧдске, мукетыз но - киужъёсыныз, сяськаосыныз, лякыт сямыныз калыклы шумпотон вайыны-кузьманы. 
   Али Нина Геннадьевна нылпи садын ужа. Котькуд комнатаын, котькуд борддорын солэсь киужъёссэ адӟыны-пумитаны луэ. Мунё дӥськутъёс но со керттэ, сылало ыльняньлэсь но атлас лентаослэсь панноос лэсьтэ – та чеберлы кыӵе шумпото нылпиос!
 «Нош корка пушказ, - шуо эшъёсыз, - зэмос оазис. Кыӵе гинэ сяськаосыз ӧвӧл!» Вайёссэс ачиз выжыятэ, кидыслэсь росода лэсьтэ, магазинысь басьтэ – номыр но жаль ӧвӧл, шуэ, сокем сяськаослы сюлэмыз бурмемын. Эшшо ваньмызлэсь ик нимъёссэ но тодэ-вала.
 Пичи дырысеныз Нина Геннадьевна киужъёслы дышетске. Школаысен ик кружоке ветлыны кутскиз – отын сое курико венен керттӥськыны, макраме пуныны дышетӥзы. Али книгаосысь но интернетысь адӟем каре.
 Мае ке - мае ке, валамон, анаез Тамара Леонидовна но возьматылӥз. Ачиз но со туж мылкыдо адями уго – чильпаса, быдэс суредъёс кылдытъя. Гужем нош пумтэм-йылтэм яратонэз – урамын будӥсь сяськаос.
 Мумизлэсь-песянаезлэсь уг кыльы Ульяна нылзы но. Со но трос марлы-солы дышем ини, огез яратоно ужез – чильпаськон.
 Елена Пономарева. Балезино ёрос. 
 Туспуктэмъёсыз авторлэн.
   Дан ас кожаз уг лыкты   Калыкын та праздникез огшоры нимало – Водительлэн яке шофёрлэн нуналыз. Глазов ёросысь Бабино гуртысь Аркадий Перминов понна туэ со 42-тӥ ползэ вуэ ини. Сомында ар тырмиз право басьтэмезлы но машинаен ужаны кутскемезлы. 
   Нырысетӥ машиназэ - ГАЗ -51- али кадь син азяз возе. Соку гинэ руль сьӧры пуксем муртлы ваньмыз тунсыко потылӥз, капчиен сётскылӥз. Та машинаен со ужлы юнмаз, нош пумиськись шуг-секытъёс кыдатӥзы, кышканзэ быдтӥзы.
 Али Аркадий Прокопьевич УАЗ машинаен ветлэ. Ужез – туж ик адскисьтэм, тоннаен но, рейсэн но мертаны луонтэм. Но кызьы сотэк хозяйствоын? Вить часэ ӵукна Аркадий Прокопьевич рульзэ бергатэ ини – Бабиноын улӥсь дояркаосты Гулёковое нуэ, 10 час котырын соосты берен вае. Гужем бусые комбайнёръёслы сиёнэн дыртэ, кинлы ке «срочно запчасть вае»... Нуналаз кытчы вуылэ, кинэ кытчы нуэ-вае – соку ик вераны но шугъяськод. Сыӵеос сярысь мӧйыос «ыстон-косон боды» шуиллям. Но озьы верамлы йыркуръяськонэз но ӧвӧл – туж кулэ луись, воштонтэм мурт со хозяйствоын!
 Тани али но, Гурт удысын ужасьёслэн праздниказы, Аркадий Прокопьевич, УАЗиказ пуктыса, Штанигуртэ азьмынӥсь ужасьёсты ваиз. Ассэ но бадӟым наградаен – Удмуртиысь Кун Кенешлэн Данъян грамотаеныз – пусйизы. Мукетъёсыз сямен ик, со но праздникын шутэтскы, шулдыръяськы ни вылэм. Уг луы – руль сьӧрын, кин калыкез нуоз-ваёз! Ма, пумитъяськысал ке, кин ке ик шедьысал, вылды. Но Аркадий Прокопьевич уг отказты. «Мар мыным, секыт-а мар-а, машина нуэ ук!» - лякытак вазёз но машинаяз пуксёз.
 Со кадь оскымон шофёр уд шедьты: вина уг юы, тамак уг кыскы, машинаез сярысь жадьылытэк сюлмаське. Сыӵеос хозяйствоын но, семьяын но - зарни чотын. Сое гажало эшъёсыз, данъясько нылпиосыз, дунъя кузпалыз.
 - Улондэс берыктыны луысал ке, кыӵе ужез бырйысалды? – юасько.
 - Шофёр ик луысал! – ӝот-ӝот вазе пумитам Аркадий Прокопьевич.
 Праздникен, водительёс! Сюресъёсты вольыт мед луозы!
 Елена Пономарева.
 Глазов ёрос.
 Туспуктэмез авторлэн.
   Удмурт-Ключилэн азбукаез луоз   Кечпигуртысь библиотекарь Светлана Наговицына тунсыко проект бордын тырше: Удмурт-Ключилэсь азбуказэ кылдытэ. Со быдэсак удмурт кылын гожтэмын. Алфавитысь котькуд буквалы гуртлэн историеныз герӟаськем чуръёс шедьтэмын. Шуом, «У» букваен бам Удмурт-Ключи гурт сярысь ивортэ, «Ц» букваез усьтӥд ке, тодод, кин со Целоусов Павел Филиппович, нош «П» буква Пономарев Карл Александрович сярысь мачкоз. 
   - Та уже нырысь ик пичи пиналъёслы тунсыко луоз, - шуэ Светлана Петровна. – Котькуд бам загадкаосын, шарадаосын, йыртӥянъёсын узырмытэмын, озьы ик пиналъёслэн суредъёссы пыртэмын. Азбука бордын ужакум, ас поннам трос выльзэ шедьтӥ, малы ке шуоно ачим мон Балезино ёросысь Люк гуртысь луисько. Анае, Анна Ивановна Наговицына, 40 ар ӵоже школаын тыршиз. Ужелы синмаськиз, мон, но, пе, Люклэсь азбуказэ потто. 
 Валамон, юн трос ивор книгае шедьымтэ на. Покчиос понна чакламын бере, иворез но нырысь-валысь тодматскон понна гинэ сётэмын. Куд-огез кечпигуртъёс азбукаез муромытыны но котькуд семьяе вӧлмытыны ӵектӥзы ни.
 Альбина Бушмакина.
 Глазов ёрос.
 Туспуктэмез авторлэн.
   Пиос армие кошко   Нырысетӥ коньывуонысен сӥзьыл призыв кутскиз. Кыстӥськоз со куинь толэзь ӵоже. Удмуртиысь военной комиссар Александр Комлев верамъя, туэ армиын служба нуонэ кыскемын луозы 1400 пиос. Кылем арен ӵошатыса, со кӧня ке ичигес. 
   Эмкомиссия пыр ортчоз 8 сюрс адями. Нырысетӥосыз егитъёс армие кошкозы толэзь пумын.
 Альтернатива амалэн службаез бырйиз 13 адями. Куатез тыршозы шаерысьтымы эмъюртъёсын санитар но кухняын ужась луыса, витез Архангельск улосын почта удысын (куинез соос пӧлысь Глазовысь пиос), одӥгез ужалоз Ижкарысь сӧсыръёслы но пересьёслы интернатын, одӥг мурт – Воткинскысь мерлыко юрттэт сётонъя центрын. Таосыз пиос кык ар служить карозы.
 Военкомлэн ивортэмезъя, арысь аре 2-3 асьме нылпиосмы шедё спортъя ротаосы, туэ но сыӵеосыз луозы.
 Котькуд призывниклэн луоз электрон картаез, кудаз толэзьлы быдэ коньдон вуоз. Сборной пунктъёсын егит пиослы сётозы дӥсь: погонъёсын куртка но брюки. Форма пӧртэм буёлъёсын висъяськоз. Десантникъёс лыззэ басьтозы, зарезьчиос сьӧдзэ, сухопутной войскоосы кошкисьёс - вожзэ. Ожгарчилэн комплектаз 23 арбери пыртэмын луоз. Службалэн дырыз азьвыл кадь ик - 1 ар.
 Глазов кар, Глазов, Балезино но Яр ёросъёсъя военной комиссарлэн Владислав Семёновлэн верамезъя, Глазовысь но Глазов ёросысь 100 котыр пиос сурон сапег кутчалозы, нош эмкомиссия ортчоз 600 адями.
 Тросэз шедёзы сухопутной войскоосы. Со сяна, туэ Воздушно-космической обороная войскоос кылдытэмын. Отчы но, вылды, асьме пиосмы сюрозы.
 Алевтина Сизова.
 

 Контракт амалэн 2015-тӥ арын Глазовысь пунктэ контракт амалэн служить карон понна 230 мурт куриськыны вуиз. Соос пӧлысь 65 адями быръемын но Росси армие службае келямын. Контракт улэ гожтӥськисьёс - Глазовысь, Глазов но Балезино ёросъёсысь улӥсьёс, пӧлазы - куинь нылмуртъёс. Тросэз контрактникъёс али Центральной военной округе келямын луо.
Туэ Глазовъя, Глазов, Балезино но Яр ёросъёсъя военкомат контракт амалэн службае, огъя валысь, 78 муртэз келяны кулэ. Армиын кулэясько на механик-водительёслы, стрелокъёслы, пулемётчикъёслы, гранатомётчикъёслы, разведчикъёслы но водительёслы.
 Елена Сашина.
 

   Коркае - данъяськонэ   Ёросысь егит семьяос куспын ортчылӥсь «Мой дом – моя гордость» конкурслы йылпумъянъёс лэсьтэмын ини. Устоосыз быръемын ньыль номинациосъя. Та семьяосты данъялозы Удмуртилэн кунлыкезлэн нуналэзлы сӥзем сӥё-дано ужрадын. 
   Ужрадлы кутскон куке но понӥз ёросысь егитъёслэн «Диалог» центрзы. Отчы пыриськисьёслэн лыдзы пӧртэм аръёсы вошъяськылӥз. Туэ мылкыд кариллям 9 семьяос: трос уд шуы, туж ӧжыт но ӧвӧл. Озьы ке но, конкурсэ пыриськисьёс тросгес луыны быгато. Котькуд гуртысь адӟыны луэ егитъёслэн мылкыдынызы но киосынызы лэсьтэм синмаськымон коркаосты, азбаръёсты, сяська клумбаосты.
 Конкурс сярысь ивор гужем ӵоже ыстылӥллям культурая юртъёсы, гурт администрациосы, школаосы но эштосъёсы.
 - Валантэм, малы вазиськымтэ. Кӧня егитъёс пуктӥсько, чебересь коркаос ӝуто, сяська будэтонэн тунсыкъясько. Конкурслы веть нимысьтыз дасяськонэз но ӧвӧл – туспуктэмъёс лэсьты но келя, - вера центрысь ӧнерчи Юлия Назарова.
 Ужрад егитъёс понна ялэмын ке но, палэнэ кельтымтэ 35 ареслэсь бадӟымъёсыз но. Туэ нырысьсэ пыртӥллям эшшо одӥг номинация. Озьыен,  пыриськон луонлыкъёс паськытамын вал.
 Егит семьяос пӧлын «Лучшее подворье 2017» дано ним сётэмын Пониноысь Елена но Иван Кучевасовъёслы. «Лучший цветник» номинациын вормисе потӥзы Куреггуртысь Ирина но Алексей Третьяковъёс, «Наш дом» номинациын – Удмурт- Ключиысь Шкляевъёс-Поповъёс. Озьы ик «Лучшее подворье» нимын пусъемын Качкашурысь Светлана но Алексей Яковлевъёс, 35 аресэз ортчем кузёос пӧлын. Вормисьёсты ӟеч кузьым вите - "Хозяин" магазинэ сертификат.
  
 «Наш дом» номинациын вормем семьяен тодматскимы вал гужем эшшо. Кузё кышно Елена Шкляева милемлы корказэ но, азбарзэ но возьматӥз. Выль корказы тырмемын нылпиосын – нылызлэн эшъёсыз люкасько, пе, ярато доразы шудыны.
 Йыг-йыг корказы сылэ Удмурт-Ключиысь выль Сосновой урамын. Ваньзэ 12 участокъёс ке висъямын, нырысьёсыз семьяос ог вить ар талэсь азьло коркаос ӝутыны кутскиллям, та дыре отын уло ини. Вань на али пуктӥськисьёсыз но. 
 - Ньыль ар ми общежитиын улӥмы. Асьмелы корка пуктон сярысь малпанмы котьку вал, но быдэстыны сое быгатӥмы кыкетӥез нылпимы вордскем бере гинэ, куке уже кутӥмы анай капиталэз, - вера Елена.
 Кузпалъёс кыксы ик ужало «Коммунарын»: Елена – зоотехник, Дмитрий – механизатор. Пуктӥськыны эштос но юрттэм – транспорт дунтэк сётъяллязы, шуэ. Эшшо но бадӟым юрттэтэн луэм элькун ласянь субсидия висъямзы.
 - Иже ӧтьылӥзы, отын ӟечкалазы но сертификат сётӥзы. Макем шумпотӥм! Сотэк, оло, али но коркамы йылаз-пумаз ӧй вуысал на, - азьланьтэ со веранзэ.
 Гуртын улӥсьлэн юртъер котыраз уж котьку шеде. Елена но Дмитрий котькуд ваньмон часазы корказэс но азбарзэс лэсьтонэн-чеберъянэн выро, асьсэлэн корказы вань ни шуыса юн шумпото. 
 Лариса Емельянова.
 Глазов ёрос.
 Туспуктэмез авторлэн.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Котьку дасесь   Зюиноысь тылпулэсь утиськон службаын ньыль мурт кулэ ужаны, но али кык кузя  тыршо, малы ке шуоно адями шедьтыны уг быгато. Куинь ар талэсь азьло отчы интыяськиз Александр Королёв, сое вошъя Сергей Владыкин. Ми кенешимы Александр Николаевичен. 
   - Кытын но ӧй ужа, - шуэ воргорон. – «Зюинский» совхозын трос аръёс ӵоже комбайнёр но шофёр вал. Хозяйство куашказ, кин ке Фахратов кузёяськыны выриз, со дорын но ужай. Нюлэсчи но, нюлэс корась но вал. Татын ужа вал Гера Трефилов, со ӵектэмъя лыктӥ.
 Зюиноын эштос но, школа но, нылпи сад но ӧвӧл ни, улӥсьёсыз но арысь аре ичиёмо. Тылпулэсь утисьёс син улазы возё на матысь гуртъёсты но. Кышкытлыклэсь утиськон вылысь калык пӧлын валэктон уж нуо. Ӵемысь тылпу мунчо гур яке электроез бордысь потэ уга. Горд атаслэсь кузёяськемзэ алон вылысь тылпуэз ӝегатскытэк кысоно. Тани Зюиноын вуж гидъёс сыло на, но соос кинлы ке кесян вылысь вузамын ни. Сварочной ужъёсын вырыкузы, кемалась ӧвӧл отын тылпу кенжылэм. Нош кылем арын Юберкиысь сад-бакчаын тылпу потам, Юдчиноын корка ӝуам. Кышкытлык ваё курытсэ яратӥсьёс но.
 - Бадӟым тылпу луон дыръя, Яре но мукет гуртъёсы, нюлэсэз кысыны но мыномы, - шуэ Александр Николаевич.
 Гуртысь тылпу кысӥсьёс нуналлы быдэ машиназэс ужатыса эскеро. Асьсэ тазалыксэс юнматон, тодон-валанъёссэс будэтон сярысь но нуналмысь сюлмасько.
 Альбина Бушмакина.
 Яр ёрос.
 Туспуктэмез авторлэн.
   Пичи ужбергатон – бадӟым юрттэт   Элькунамы ужа агропромышленной комплексын пичи ужбергатонэз азинтонъя нимысьтыз ведомственной программа. Кызьы со улонэ пыӵаз 2013-2015-тӥ аръёсы, со сярысь кенешон ортчиз Гурт удысъя но сиён-юонъя министерствоын. 
   Программа юнматэмын 2012-тӥ арын крестьян-фермер хозяйствоосты но мукет пичи возёсъёсты азинтон вылысь.
 Программа ужаны кутскем дырысен ужзэс мытонлы но сое азинтонлы 116 ужбергатӥсьёс грант басьтӥзы, оглом фермеръёслы 126,6 миллион манет висъямын.
 28 мурт мылкыд кариз семьяеныз пудо-живот вордыны. Семейной фермаосты азинтонлы 122,6 миллион манет люкемын.
 Элькунамы кылдытэмын кык сюрслэсь уно крестьян-фермер хозяйство. 134 сюрс гектар музъем вылын ужбергатӥсьёс будэто 50 сюрс тонна пала ю тысь, тямыстон сюрс тонналэсь ятыр картошка но бакча емыш, ньыльдон сюрс тонна котыр йӧл, кык сюрс тонна сӥль. Удмуртиысь фермеръёс кусыпъёс юнмато кунгож сьӧрысь ужбергатӥсьёсын но.
 Кытчы мынӥз утэм грантсы? 87 но ӝыны миллион манетлы фермеръёс басьтӥзы техника но тӥрлык. Солы кутскись ужбергатӥсьлэн 70% котыр уксёез кошкиз, 20% - пудо-живот басьтонлы, кылемез 10% яраз минерал ватсэтъёслы, кидыслы, хими суретъёслы.
 Семейной фермаосты усьтӥсьёс котыр 40% коньдонзэс висъязы гидъёсты пуктонлы,  выльдонлы-тупатъянлы но пудо-живот басьтонлы. Кылемезлы 20% гидъёсазы тӥрлык басьтӥзы.
 Крестьян-фермер хозяйствоез азинтонъя программалы луыса, арысь аре йӧллэсь но сӥльлэсь поттэм продукцилэн лыдыз будэ. Озьы 2014-тӥ арын, 2013-тӥ арен ӵошатыса, гурт удысысь ваньбурен сиён-юон 70% тросгес поттэмын.
 Кылем арын крестьян-фермер хозяйствоос пӧлын сюро таза пудолэн уллёез 60% йылэмын но  3275 йыр лыдъяське.
 Гурт удысъя но сиён-юонъя министр Александр Прохоров пусйиз, элькунамы гурт удысэз азинтонын пичи ужбергатонлэн юрттэтэз туж бадӟым шуыса. Фермеръёслэн ужамзылы кивалтӥсь вылӥ дунъет сётӥз.
  Ӧнерчиос кенешизы, кыӵе адӟытонъёсты санэ басьтоно вуонояз грант сётон понна, малы ке шуоно азьланяз но пичи ужбергатонлы юрттэт одно ик луоз.
 Люкаськемъёс озьы ик вераськизы, элькунысьтымы фермер движенилэн 25 ар тырмонэзлы сӥзем ужрадъёс сярысь. Ортчозы соос шуркынмон толэзе.
 Альбина Бушмакина.
   Музъем ужасьлы музъемозь йыбырттӥськом!   Арысь аре коньывуон толэзе гурт удысын ужасьёс ортчыто асьсэ праздниксэс. Глазов ёросысь возёсъёсын тыршисьёсты ӟечкылазы 20-тӥ коньывуонэ «Глазовчанка» студиын.  
   Араз огпол гинэ Йӧн-йӧнэсь, чебересь, шудоесь – ӵем-а соослы кылдэ тазьы ӵошен люкаськыны, шутэтскыны? Зэм вераса, уг, дыр. Гурт удысын тыршисьлэн ужез, жаляса верано, туннэ понна но тужгес секытъёсыз пӧлысь одӥгез луэ. Выль техника, туала амалъёс сое трослы капчиято ке но, адямиез воштыны уг быгато на.
 Ужзы секыт, эшшо ик куазь но пыдзэ пуктӥз на: будэмзэ-кисьмамзэ нокызьы утялтыны ӧз сёты. Озьы но, кӧнязэ ке дасязы-быгатӥзы ик, ыштонъёс но трос адӟизы.
 Нырысетӥ радъёсын Оглом вераса, вань кинэн данъяськыны, кинэ ӟечкыланы, вань мар сярысь малпаськыны-сюлмаськыны но. Умой тыршисьёс радын – «Чура» огазеяськон, «Коммунар» но  «Луч» СПК-ос.
 «Коммунар» огазеяськонысь Василий Михайлович Ларионов - водитель но комбайнер - нош ик азьмынӥсьёслэн радазы нырысетӥез! Кӧняетӥ арзэ ини со быдэс элькунын вормисе потэ.
 Гурт удысын ужасьёс огзы бӧрсьы огзы потазы Данъян грамотаос но Тау каронъёс понна. Вань кык пол но потасьёс, кылсярысь, Сергей Николаевич Леонтьев – «Чура» огазеяськонысь тракторист-машинист, ёросын ялэм ӵошатсконъёсын I-тӥ но IV-тӥ интые потэмез понна кык Данъян грамотаосын пусъемын. Озьы ик «Чураысь» водитель Николай Васильевич Федотов кык пол нырысетӥ инты басьтэм – со но пусъемын ёрослэн кык Данъян грамотаосын. Шумпотымон, гурт удысын трос егит ужасьёс но – соос но данъяськымон ужамзэс возьмато ини, вормисьёсы пото. 
 Жаляса верано, ваньзэсты нимтулын вераны луонлыкмы ӧвӧл, вождэс эн вае ини.
 Шуныт кылъёс - тӥ понна Гурт удысын ужасьёслэн нуналзы – ёрос понна, зэм но, туж бадӟым праздник. Уго гуртъёсын улӥсьёс тросэз йӧл поттон но пудо вордон удысын ужало.
 Соосты сюлмысь ӟечкылазы кивалтӥсь- ёс: «Глазов ёрос» муниципал кылдытэтлэн тӧроез Владимир Анатольевич Терский, гурт удысъя управленилэн кивалтӥсез Галина Анатольевна Аверкиева, Удмуртиысь гурт удысъя но сиён-юонъя министрлэн воштӥсез Евгений Иванович Шкарупа, «Глазов кар» муниципал кылдытэтлэн кивалтӥсез Олег Николаевич Бекмеметьев, но трос мукет предприятиослэн но дышетон ужъюртъёслэн кивалтӥсьёссы.
 - Учконо ке, телефонъёсмы но трос мукет арбериосмы туннэ кунгож сьӧрын поттылэмын. Нош холодильникамы пыриськомы ке, сиён-юонмы тросгес асьмелэнэз – Глазовын, Кезын яке бускель ёросъёсын дасямын-лэсьтэмын. Озьыен, калыкмес тӥ сюдӥськоды! Бадӟым тау тӥледлы сюлмо ужамды понна! – мылкыдзэ усьтӥз Глазовысь технической колледжлэн» директорез Георгий Геннадиевич Жуйков.
 Ку адӟысалмы! Арысь аре гуртоос понна культура удысын ужасьёс, кырӟасьёс, нылпиос шулдыр концерт дасяло. Таяз радэ праздникез радъясьёс эшшо но паймытӥзы. «Глазовчанка» хоре ветлӥсь пиналъёс Антуан де Сент-Экзюперилэн «Маленький принц» повестезъя дасям постановказэс возьматӥзы.
 Гуртоос туж синмаськизы пиналъёслы. Сцена вылысь кошкыны лэзьытэк, кема эшшо чабизы.
 - Ку бен ми таӵезэ адӟысалмы на! – гуртоослэсь мылкыдзэс шараяз Галина Анатольевна Аверкиева.
 Праздникеныды Тӥледды, гурт удысын ужасьёс!
 Елена Пономарева. Туспуктэмез авторлэн.
  
 
 Ужгур сюлэмзэ шулдыртэ Дмитрий Золотарев «Октябрьский» эштосын куинь ар гинэ ужа эшшо, нош егит комбайнеръёс пӧлын радъяськись ёрос конкурсын туэ вормисе потӥз. 1002 тонна – сомында ю тысь кутсам.
 Пинал дырысеныз Димаез техника бордаз кыскиз. Школазэ йылпумъякуз кема малпаса но ӧз улы, мынӥз дышетскыны Глазовысь 32 номеро аграрной техникуме. Музъем бордын ужась адямилэн улонэз но матысь тодмо вал – бубиз эштосын тракторист луыса тыршиз. Но ужан удыссэ пияш мытыса ӧз вуы, сое вите ни вал армия.
 Отысь Дмитрий ужлы котыр ласянь дась вуиз ни. «Октябрьский» эштосын лыктэмезлы, валамон, шумпотӥзы. Пуктӥзы «Дон» комбайн руль сьӧры. Тазэ техникаез валаны, соин кузёяськыны дышетӥсез луиз эштосысь комбайнер А. В. Невоструев.
 - Капчи котькыӵе ужлы, оскымон, техникаез тодӥсь-валась, -  ушъяса вера эштослэн кивалтӥсез Н. Н. Плетенёв.
 Ужан мылкыдзэ, сюлмо тыршемзэ но быгатэмзэ адӟыса, туэ Дмитрийлы ӵыжак выль «Вектор» комбайн оскизы ни. Таиз корт эшез эшшо но ӟечгес ужаны быгатӥсь. Дималэсь сюлэм ик бурдъяське кадь, куке ужгур кужмо шудэ но азьланьтӥське.
 - Урожай ке ӟеч, дугдылытэк ужам потэ, - усьтэ со мылкыдзэ.
 Машина-тракторез лэсьтон-тупатъян - Дималэн хоббиез, шуыны луэ. Сое тодо ни гуртоосыз но, эшъёсыз но. Кытын-мар тӥяське ке – Дима отын ни. Эштос мастерскойын но одӥгезлы юрттэ, мукетыз доры вуэ. 
 Уж дурын сяна, адӟем карымон со луэ школаын дышетскись выныз но пичи сузэрез понна. Аслаз 3 аресъем пиез но ӝоген сое валалоз-шӧдоз.
 Карын улон чик но уг гочаты егит кузпалъёсты Золотарёвъёсты. Трубашурын вордскем пи кышно но ас гуртысьтыз шедьтэм, Машаез ӝоген пединститутэз йылпумъялоз. Музъем сётысалзы ке, корка пуктысал, сад мерттысал, шуэ егит атай но кузпал. Паймоно кадь: гурт удысын егит ужасьёслы ёрмиськом шуыса кивалтӥсьёс котькытын верало-иворто, нош гуртэ выжы лэзьыны мылкыд карисьлы музъем висъян гинэ но секыт ужпумлы берытскем.
 Туж оскем потэ, гурт удысэ ужаны лыктӥсь егитъёслы кун ласянь зэмос юрттэт луоз шуыса. Кызьы ёрос но элькун данъясько Дмитрий Золотарёв кадь ужасьёсыныз, озьы ик асьсэос но та егитъёсмы мед быгатозы данъяськыны гурт удысын тыршеменызы но ванё-буро улэменызы.
 Лариса Гурьянова. Туспуктэмез авторлэн.
  
 Яратэммес вераськом Мар бордысен кутске ас вордӥськем интыдэ, гурт калыктэ гажан, ужез яратон? Ваньмыз со пинал дырысен пыӵамын. Бадӟым луыса, вордӥськем интыед котьмалэсь чебер, гурт калыкед ваньмызлэсь йӧно пото. 
 Вордскем интыдэ гажан, ужез яратон пинал дырысен пыӵамын Глазов ёросысь Удмурт Ключи гуртысь Екатерина Демидовна Жигаловалы. 25-тӥ коньывуонэ со юбилейзэ пусъе.
 Вордӥськиз кышномурт Удмурт Ключиын ик. Атаез колхозын кузё луыса тыршиз. Соку ик валаз нылаш, гуртлэсь палэнэ ӧвӧл кошконо, атаезлэн пытьыетӥз мыноно шуыса.
 30 ар ужа ини Екатерина Демидовна колхозын, валтӥсь экономист луыса. Та дыр ӵоже бадӟым ужан опытэз люкаськиз. Тодон-валанъёсыныз, ужан амалъёсыныз, быгатонлыкъёсыныз егит ужасьёсын мылысь-кыдысь люкиське.
 Вера «Коммунар» СПК-ысь профсоюз огазеяськонлэн кивалтӥсез Екатерина Геннадьевна Каркина:
 - Екатерина Демидовна – мынам апае. Мон понна со котьку но адӟем карымон. Гажасько сое вазиськись, оскымон эш луэмез понна. Сюлмысьтым ӟечкыласько апайме вордӥськем нуналэныз. Шудбур, тазалык сӥзисько, мӧйымонлы ноку но эн сётскы, котьку таза, мыло-кыдо лу. «Коммунарын» кема ужаны мед кылдоз на.
 Екатерина Демидовналэн ужез Удмурт Элькунысь Данъян грамотаосын пусъемын, со – ужысь ветеран.
 Кыӵе гинэ уж борды уг кутскы та етӥз кышномурт, ваньмыз пӧрме. Гурт калык сое гажа. Асьсэлэсь шуныт кылъёссэс верало Ключиысь пересьёс но, уго куинетӥ арзэ ужа ини Екатерина Демидовна гуртысь ветеран огазеяськонлэн тӧроез луыса. Та уж туж трос быгатонлыкез, чидамез кулэ каре. Ваньмыз борды кышкатэк басьтӥське кышномурт. 
 - Екатерина Демидовна милемлы мӧзмыны уг сёты: я кырӟаны ӧте, я ужрадэ пыриськыны, я кинэ ке ӟечкыланы чортэ, - шуо эшъёсыз, «Гыдыке» ансамбле ветлӥсьёс. – Вань праздникъёсты ми ӵошен люкаськыса пусйиськом. Гылёгуртысь ветеран огазеяськонэн но мур кусыпъёс возиськомы, куное ог-огмы доры ветлӥськомы. Огкылын вераса, ветеран огазеяськонамы улонмы пӧзе. Асьмеос но ми Демидовна кадь ик мылкыдо луиськомы, вирсэръёсамы вирмы бугыръя.
 Вордӥськем нуналэныз ӟечкыласа, эшмылы гурезь быдӟа тазалык, тулыс куазь кадь чебер луыны сӥзиськомы, туж сое гажаськом, яратэммес вераськом!
 Светлана Наговицына, библиотекаын ужась. 
   «Коротай» но «Чиргино» возёсъёслы 20 ар тырме   20-тӥ октябре Куреггуртысь культурая юртын та дырпуслы сӥзем ужрад ортчоз (0+). 
   «Большевик» совхоз (азьло Балезино ёросэ пыре вал, собере – Глазов ёросэ) совето аръёсы йыг-йыг пыд йылаз сылӥз. Хозяйствоын ужасьёс пуж-пуж йӧл кыскылӥзы, нянь будэтылӥзы. Нош 1997-тӥ арын «Большевик» быриз, со интые «Коротай» но «Чиргино» эштосъёс кылдӥзы.
 Азинскон сюрес вылэ султон сюрессы капчи ӧй вал. Хозяйствоосын трос кузёос вошъяськизы, но кыкнаиныз кивалтыны кылдӥз Игорь Шудеговлы. 2002-тӥ арын солы «Чиргино» СПК-ез валтыны оскизы (со витетӥез кивалтӥсь луиз), нош 2014-тӥ арын «Коротай» СПК-е выжиз, кытын со сизьыметӥез кузё луиз. Бадӟым оскон вань, нокытчы но уз ни кошкы, ас калыкез понна ужалоз шуыса. Игорь Владимирович ачиз но Куреггурт пи ук. Мумиз-айиз вань улонзэс «Большевик»-ын тыршизы.  Мумиз, Женетта Константиновна, валтӥсь бухгалтер вал, нош папез, Владимир Всеволодович, тракторист луыса ужаз.
 
 - Папелэн совхозын тыршемез туж вылӥ дунъямын - Эшъяськон орденэн  но Ужъя орденэн пусъемын, - шуэ Игорь Владимирович. 
 - Нош Тӥ кызьы кивалтӥсе вуиды?
 - «Коротай» эштосын ветеринар луыса ужай. Мыным мушъёсын турскыны яра, тодмоеным малпаськомы вал, чечы поттомы шуыса. Муш умортоосты ӵаӵӵае инъяломы но отын ик уломы. Но улон сюрес мукет ӧретӥ мынӥз. Кузёе кемалась ӵекто вал, мон ӧй дӥсьтылы. Нош 2002-тӥ арын мыр-мыр косӥзы ни. Соку гурт удысъя управлениен кивалтӥз Рудольф Прокошев. Соку гинэ пичи нылы вордскиз, выль уж борды кутскеме уг поты вал, семьяе но пумит луиз.
  
 Мыным оскизы но юрттӥзы - Нош чуднаос кызьы пумитазы?
 - Собрание ортчиз, тросэз мыным дурбасьтӥзы.
 - Выль интыын нырысетӥ вамышъёс лэсьтыны кин юрттӥз?  
 - Юн умой вал бригадирмы Василий Михайлович Петров, бухгалтермы Людмила Анатольевна Дзюина. Визь-кенеш юаса, «Большевиклэн» азьвыл председателезлы Рудольф Александрович Наговицынлы ӵем вазиськылӥ. Мукет хозяйствоосысь председательёс визьнодазы: Владимир Ипатов, Иван Светлаков, Олег Новизовский, Николай Богданов. Котькыӵе шуг-секытэз но потыны мыным юртто Геннадий Ушаков но Валерий Борисов. Соос ӵектозы но, буйгатозы но, лӧпкытозы но. 
 Бадӟым тау шуэме потэ «Чиргино» СПК-ын ужасьёслы ог-огмес валаса  тыршеммы понна. Трос тодон-валанъёс, умой опыт люкай. Отын ужаме бере,  «Коротай» СПК-е выжыны мыным трослы капчигес ни вал.
 - Кызь ар ӵоже кивалтӥськоды? Одӥг пол но ӝожтӥськемдэс кылэммы ӧвӧл, ымнырады котьку но пальпотон. Малпалод, Тӥледлы пыр шунды гинэ пиштэ шуыса. 
 - Секыт дыръёс но луыло. Тодэ лыктэ, кызьы ми Чудналан одӥг аре пудо сиён дасямы. Кормоуборочной техникамы уг окмы вал. Силосовать каримы стогомётэн, волокушаен турын люке люкаса. Тужгес но секытэз 2010-тӥ ар вал. Силос дасямы, Кельдыгурт, Заболотной лудъёсысь борщевикез турнаса. Соин толмес потӥмы.
  
 Инмар вань вылэм - Игорь Владимирович, кыӵе ужпумъёсын пумиськоно луиды берло ӝыны ар ӵоже? Мар йырвисён ваиз?
 - Тулыс бусы ужъёс трос гинэ сюлмаськытӥзы. Ӟеч аръёсы нырысетӥ майлы гырон-кизён ужъёсты йылпумъяськомы ни ке, туэ 16-тӥ мае гинэ луд вылэ пырыны быгатӥмы. Быдэс толэзьлы беромимы. Я, кизьыны куазь воля сётӥз ик, чакламъя сезьы но чабей согемын вал. Ӧжытак гинэ шокчимы, шумпотӥмы, нош ик зоръёс кутскизы. Ӟегмы потэмын вал ни, нош кызьы али киземез ю тысьмы будоз шуыса малпаськиськомы ни. Июль толэзь но вуиз, толлы пудо сиён дасяно. Нош кезьыт улэмен клевер ӧз ӝутскы. Сю гектар пӧлысь тямыстон гектарзэ ӟегмес силос гуэ понӥмы.
 Сё-таки Инмар вань вылэм дунне вылын! Куазь тупатскиз, клевер но ӝутскиз. Силос но, сенаж но кулэезъя дасямы. Силослэсь ӟечлыксэ эскеримы ни – урод ӧвӧл. Туэ куать силос гу пытсамы, азьло аръёсы 4-5 вал.
 Пудо сиён люкан дыръя малпаськыны кутскимы ни – кисьмалоз-а меда ю тысьмы? Араны августэ ке кутскылӥськом, туэ нош ик толэзьлы беромимы – 8-тӥ сентябре гинэ потӥмы. Но ӝожомонэз ӧвӧл, туэ адӟылымтэ урожай басьтӥмы – 3000 тонна ю тысь люкамы. Али куасьтӥськомы на, вуоно ар сярысь малпаськомы – вика-сезьы дась ни. 
 Тау кареме потэ ваньмызлы мыло-кыдо тыршемзы понна. Бусыын ужасьёс  пудо вордӥсьёслы толэз толйыны умой инъет сётӥзы. Озьыен, сиёнэн потомы. Пенсионеръёсмылы но ужасьёслы ю тысь висъяны луонлык шедьтӥмы.
 - Озьыен, ар урод ӧй вал?
 - Йылпумъянъёс возьмато, умой шуыса. Эшшо шумпотонмы вань на – ДТ-75 выль трактор басьтӥськомы, ӝоген хозяйствое вуоз ни.
 - Кыӵе быдэстымтэ малпанъёсты вань на?
 - Ваньзэ фермаосты тупатъяно вал, пушъёсыз туала куронъёслы мед тупалозы. Гидъёс доры нуись сюресъёсмы юн уродэсь, соосты но лэсьтоно. Кунян гид но пуктоно. Техника котькуд аре басьтӥськомы ке но, ваньзэ выльдэм потэ. Малпанъёс трос.
  
 Капчи - диван вылын - Тодӥськомы, спортэн тунсыкъяськиськоды шуыса. Кызьы дыр шедьтӥськоды?
 - Спортэн вырись адями котькытчы но вутске. Диван вылэ выдӥськод ке, соку номыре уд ни кариськы. Яра волейбол, футбол, баскетбол, куасэн бызьылон, ыбылӥськон. Берло дыре сюлэмыя городкиен шудон. Качкашурысь Валентин Дементьевич монэ кыскиз, табере аслым но юн яра ни. Дыр уг окмы тренировкаослы, ӵошатсконъёслы рос-прос дасяськем потэ.
 - Пиналъёсты но спортэн эшъясько ведь?
 - Бен, пиосы но: одӥгез ИжГТУ-ын, мукетыз сельхозакадемиын дышетско, 10-тӥ классын дышетскись нылы но вожвылъяськонъёсы пырисько, ёрослэсь данзэ элькун ӵошатсконъёсын но утё.
 - Малпасько, одӥг ужез но ӧй вормысалды, кузпалды юрттытэк?
 - Надя кузпалы ужа Глазовысь политехнической колледжын воспитатель луыса. Улонам со тужгес но матысь юрттӥсе луэ. 
 Альбина Бушмакина.
 Глазов ёрос.
 Туспуктэмъёсыз авторлэн.
   Дуно эшъёсмы   Кутскиз вуоно арлы газетъёслы но журналъёслы гожтӥськон. Та уж сюлмаськытэ милемыз но, газет поттӥсьёсты. Та вакытэ ӵемгес пумиськылӥськомы лыдӟиськисьёсынымы. Тани кылем вторнике потамы Понино палъёсы. 
   Милемлы юрттыны мылкыд кариз муниципал кылдытэтлэн тӧроез Екатерина Салтыкова. Со ик азьласянь калыклы ивортӥз, корреспондентъёс лыктозы шуыса. Пумиськимы соин гурт администрациын но эшъёсыным люкиськимы: кин мынӥз Пӧжые, кин Помаяге, нош ми Екатерина Леонидовнаен кожылӥмы Изошуре.
 - Сюресэн шуг-секытъёс вал, - шуэ тӧро, - туэ ӧжытак тупатъяны быгатӥмы, ёрос администрация коньдон висъяз.
 Сюрессы ӝожтӥськоно кадь ӧз поты, «Жигули» машина шир-р гинэ гуртэ вуттӥз. Нош ульча тупатъямез куре на.
 Нуназе котыр райполэн автолавкаез лыктэ, вуз басьтыны вань калык люкаське Богданов кузпалъёслэн корказы доры. Милемыз но Доник Васильевич но Агния Егоровна туж шуныт пумитазы.
 - Олокин мыным таӵе ним пуктэм, - шуэ Доник Васильевич выльысь нимзэ юамелы.
 - Атайды, дыр.
 - Папме уг тодӥськы, со войнае быриз. Монэ баба вордӥз.
 Богдановъёслэн корка вылтуссы но, пушкыз но висъяське пулэсь аспӧртэмлыко ужъёсын. Пуэз чебермаса вандылэ корка кузё. Шуэ, ужтэк ноку но уг пукиськы. Куд-ог арбериосты, пе, пиналъёс каре кыӵе ке адӟытонэ нуизы. Нош пол вылын Агни песянайлэн керттэм лёгетъёсыз пыдъёсты шунто.
 25 ар «Иднакарен» Ваньмон дыръязы тодмоосы газет-журналъёсты лыдӟыны ярато вылэм. Кузёлы кельшо, пе, вал военной газетъёс, вуылӥллям гуртазы «Красная звезда», «Советский воин», со сяна, «Красное знамя», «Сельская жизнь», «Сельская новь», «Крестьянка», «Инвожо», «Молот» но мукетъёсыз. Нош али ӝӧк вылазы «Иднакар» гинэ кылле на, кудзэ 25 ар ӵоже басьто ни.
 Доник Васильевичлэн синъёсыз ляб адӟо, газетысь гожъямез лупа пыр учке.
 Богданов кузпалъёс 53 ар ӵоже валче уло ни. Куинь нылпи будэтӥллям, кыкез внучкаоссы кунгож сьӧры улыны кошкиллям: одӥгез - Америкае, нош мукетыз – Францие.
 - Америкаысез быземын, кык пиналъёсыз, но ӧм на адӟылэ, татчы ӧз на бертылэ. Иже нылмы доры мынӥськом ке, компьютер пыр учкиськом, - шуэ Агния Егоровна.
 Пумен бордамы итӥсько мукетъёсыз улӥсьёс но. Тани Галина Андрияновна Баженова озьы ик милям лыдӟисьмы вылэм.
 - «Иднакарысь» тодмоосты адӟиське, - шуэ кышномурт. – Адамын школалэн директорез вал Куалярысь Александр Александрович Максимов. Мон ӧй но тодылы, со войнаын вал шуыса, газетысьтыды лыдӟи. Кемалась ӧвӧл Кунаевлэн гожъямъёсыз потӥзы.
 Алевтина Николаевна Богданова озьы ик милям эшмы, трос аръёс ӵоже гуртын староста луэ ни. Куке-соку соослэн коркаязы гинэ телефонзы вылэм. Вань иворъёс соослы вуттылӥзы. Али телефонэз котькудӥзлэн вань ни, но дышем сямъя, куронъёсын вазисько Алевтина Николаевналы.
 - Татын вордски, татысь ӧй кошкылы, пыр совхозын ужай, передовикын но ветлылӥ, ветеранэ но ӧвӧл, - мачке кышномурт, - хозяинэ но озь ик кулӥз, солы но ветеран ӧз сётэ.
 - Мар ужалляды?
 - Разнорабочий но вал, доярка, учётчик, управляющий, пенсие кладовщикысь потӥ.
 - А татын ваньмыз кышноос фермаын ужамын, - итӥське Доник Васильевич. – Собере пиосъёс но гидын ужазы ни.
 Гуртын дас куать коркан куамын куинь адями улэ. Соос пӧлысь куинь мурт ужасез, одӥг пинал Пониноысь школаын дышетске.
 - Ӵошен люкаськылӥськоды-а?
 - Автолавка вторнике, пятницае лыктэ ке, соку вераськиськом ни. Вӧтъёсмес да мар мачкиськом, - шуэ Галина Андрияновна.
 Азьло гуртоос колонка дорын пумиськылӥзы. Нош али Изошуре ву гумыостӥ уг ни лыкты - соос сисьмемын. Кин колодча копаз, кин скважина гудӥз. Куинь     семья «казённой» колодчаысь ву басьтэ на. Озьы шуо ошмесэз, отысь ик колонкае но ву вуэ вылэм. Кемалась-кемалась отчы бетон кульчо лэзиллям.
 - Анализ но лэсьтӥзы, шуизы, вуэз, пе, умой. Одӥг аре юн трос эбекъёс улӥзы. Гуртамы лыктылӥз депутатмы Галина Широких, со учкиз но шуэ, кызьы тӥ таӵе пож вуэз юиськоды. Сузям бере, вуэз дун, эбекъёс уг ни адско.
 Райполэн кивалтӥсезлы, депутатлы Галина Широкихлы гуртоос вазисько, транспорт ке кулэ луэ. Тани берлозэ Пониное ветлӥзы Арлыдоослэсь нуналзэс пусйыны. Транспортэн озьы ик депутатсы юрттӥз.
 Альбина Бушмакина. Глазов ёрос.
 Туспуктэмез авторлэн.
   Медаз кынме, вутэк но медаз пуксе   Шуныт сётон вакытлэн кутсконэз куазь бордысь потэ. Но солэсь азьло, гужембыт кадь, дасяськон ужрадъёс ортчытӥсько. Дасьлыкез эшшо ӟеч-ӟеч эскеро на, соку гинэ котельнойёсты лэзё. 
   Глазов ёросын шуныт сётон кутскемын вал 14-тӥ куарусёнэ. Бюджет удысысь ужъюртъёс та дырлы ваньмыз эскеронэз ортчизы, шунтэмзэс витьыса уло ни вал. 
 Оглом 22 котельнойёс уже кутӥсько ке, нырысь нуналаз 19-эз лэземын вал. Арня кадь шуныттэк улӥзы на штанигуртъёс, эшшо бергес шуныт вуиз Чурае но Качкашуре.
 - Ӝеганъёс кылдӥзы вал чагыр эстӥськон понна тыронъёсын но газэн эстонлы кулэ документъёс басьтонэн, - валэктэ ёрос тӧролэн воштӥсез, жкх удыс понна кыл кутӥсь  Сергей Лапин.
 Кызьы со вераз, авария кылдылэм ни Пониноын. Но улӥсьёс кык-куинь час сяна шуныттэк улымтэ, югдур тупатэмын вал. Та дыре ужало ваньмыз котельнойёс. Умой, тросэз соос газ вылэ выжемын ини, но кылемын на эгырен эстӥськисьёсыз но.
 Куд-ог гуртъёсысь улӥсьёс ӝожтӥсько, шуныт сётэмысь дугдыло шуыса. Но номыр кышкытэз ӧвӧл, пе: кынмыны уз сётэ, сыӵе учыръёс куазь шунытгес дыръя но шыръян вылысьгес кутылӥсько.
 Глазов ёросэз матысь дыре эскерозы на Ростехнадзорысь инспекторъёс. Нокыӵе шекъёс, тырмымтэос ӧз ке потэ, ёрос басьтоз шуныт сётонлы дасьлыкъя паспорт.
  
 Шуныт сётэм сяна, улӥсь- ёсты сюлмаськытэ юон вуэн югдур. Уга ву сётон гумыосын пыр луылӥсь авариосты гужем куазен кызьы но озьы палэнтыны луымон ик. Тол куазен югдур трослы лэчытоме, нош сое тупатон – секытгес сётске. Бадӟым сюлмаськонэн тани уло пичилудошуръёс. Туннэ, пе, вумы лыктэ, нош ӵуказе ик югдур воштӥськыны быгатоз. Выльдон-тупатъян ужъёсты кынтэмлэсь азьло ик радъяно ни вал, шуо. Асьсэос ик уксё но октӥллям ни – котькуд коркась быдэн 500 манет. «Мар луоз? Вутэк-а пуксёмы ни?» - курекъясько гуртоос.
 Ватонэз ӧвӧл: вуэн ужпумъёс котькуд гуртын кадь вань. Ӧжытгес но луысалзы, но та вакыт тросэз гуртъёс ву сётонэз радъясь огазеяськонтэк кылемын. Озьы ужпумъёс но нуналмысь ватсасько. Ёросын ужаны мылкыд карись огазеяськон шедем ини, но документъёсын ужъёс кыстӥсько на. Ку пумыз вуоз?
 - Жкх удысын радъяно ужъёслы ёрослы 2 миллион манет висъямын. Оглюкетсэ чакламын кутыны Пониноысь теплотрассаез тупатъянэ, кылемезлы уксёлы эшшо куинь объектъёс пусъемын – ужъёс ву сётон гумыосын радъяськозы, - ивортӥз Сергей Лапин.
 Лариса Гурьянова.
 Глазов ёрос.
 Туспуктэмез А. Бушмакиналэн.
   Тыршемзылэн емышез шӧдӥське   Красногорск ёросысь Курья черкогуртэ шер вуылӥськомы, малы ке шуоно карлэсь кыдёке интыяськемын. Берлозэ отчы 13-тӥ коньывуонэ ветлӥмы. 
   Бадӟым нуналэ лыктыны кемдӥсь- кеммы. Вань калык Совето Союзлэн Героезлы Григорий Ожмеговлы тупатъям-выльдэм синпелетэз усьтон ужрадлы дасяське вылэм. Главазэс ӝыны час котыр витёно луимы – мукет ужасьёсын ӵош азбарез ӵуже вал.
 
 Гуртлэн туннэ нуналыз «Курья» муниципал кылдытэтэн куинетӥ созывзэ Николай Ожмегов кивалтэ. Со сюлмаське, вить гуртъёсысь 600 адямилэн улонэз умойгес мед луоз шуыса. Юнме кылъёс со ӧвӧл. Кӧня муртэн вераськимы, ваньмыз кивалтӥсьсэс ӟечен гинэ веразы. Толалтэ, пе, вазь ӵукна султэ но тракторен сюресъёсты сузя, ужасьёслы уже мыныны капчи мед луоз шуыса.
 - Калык понна номырзэ но уг жаля, аслэсьтыз коньдонзэ кисыысьтыз поттоз но лэсьтоз. 
 - Сыӵе кивалтӥсь быдэс шаерамы одӥг гинэ, дыр. Тани синпелетэз но солэн сюлмаськеменыз тупатъяны быгатӥмы.
 Туж паймимы, курьяослэн вуэн курадӟонъёссы ӧвӧл шуыса, отын ву гумыосты быдэсак воштыны луонлыкъёс шедьтӥллям.  
 - Берло аре улэммылы йылпумъянъёс лэсьтоно ке, трос гинэ умоез, - шуэ Николай Павлович. – Бюджет удысэз тус-тас ӧм каре, ваньмыз ужъюртъёс ужало. Школамы 2004-тӥ арын пуктэмын 132 муртлы, али 70 нылпи дышетске. Б. Селегысь, Бухмаысь, Ботанихаысь нылпиосты школа автобус нуэ-вае. Амбулаториын терапевт, фельдшер тыршо. Но, жаляса верано, стоматологмес сократить каризы. Калыклы со туж кулэ. Музъемъёсмы аналтэмын ӧвӧл. «Курьинское» ООО йыг-йыг пыд йылаз сылэ. 
 - Кыӵе сюлмаськонъёсты вань?
 - «Глазовлес»-лэн татын филиалэз вал, сое пытсазы. Вить адями ужтэк кылиз. Улӥсьёс отысь лэсьтӥськыны дранча басьтылӥзы, нош табере палэнысь утчано луо. Мукетыз бадӟым ужпум муниципал кылдытэтлэн музъем вылаз «Родники» родовой поместьеен герӟаськемын. Солы «населенный пункт» статус сётыны турскиськомы. Соку гинэ отчы сюрес лэсьтыны быгатомы но мукет ужпумъёсты сэрттомы-пертчомы. Нош али Родникиын дас тямыс корка, но толлы тросэз кошко. Отысь калыклэн улэмзы ваньмылы адӟем карымон луэ. Хозяйствооссы йыг-йыгесь, туж сюлмасько чылкытлык, котырысь улосэз умоятон сярысь, трос будосъёс мертто. Котькуд хозяйствоын ву сярысь малпаськемын, шунды батареяос юнматэмын. Малпанзы вань доразы туризмъя маршрут усьтыны, но нырысь ик сюрес лэсьтоно. 
 - Муниципал кылдытэт одӥг кыткетын школаен, культура юртэн, ветеран огазеяськонэн тырше, - азинтэ вераськонзэ Николай Павлович. - Гуртын ӟучъёс уло бере (удмуртъёс но бигеръёс туж ичи), клуб улсын Ӟуч культурая юрт усьтэмын. Малпанъёс вань татын ӟуч лулчеберетэн герӟаськем элькун праздник ортчытыны. 
 - Лыктыкумы ми пусйимы, сюресъёсты асфальтэн шобыртымтэ ке но, уродэсь ӧвӧл шуыса. 
 - Турскиськомы возьыны. Туэ но быгатэммыя тупатъямы. Трос субботникъёс ортчытъяськомы. Вичак калык потэ ульчаосты утялтыны. Вань асьмелэн жуг-жаг куян интымы. 
 - Нош палэнэ кошкисьёс вань-а?
 - Трос ӧвӧл, араз 3-5 адями.  
 Романтика кыскиз Николай Павловичез ӧм ни ӝегатэ, вамыштӥмы конторае. Милемыз пумитазы бухгалтер Эльвира Четверикова но агроном Татьяна Котлякова. Татьяна Викторовна Дэбес ёросысь Зар-Медлаысь вылэм. Курьяе сельхозинститутэз быдтэмез бере распределениея 1988-тӥ арын вуэм но выжыоссэ лэзем. Бызем, нылпи ваем. Татчы лыктэмез пумысен чик уг жаля.
 
 - Мынам кыдёке кошкеме потылӥз, романтика кыскылӥз. Татчы ыстэмзылы ӧй курекъяськы. Тодам ваисько на, кызьы Красногорскысен «Урал» машина ваиз. Юн кема мынӥмы, сюрес сӧремын вал. Алиеныз уд ӵошаты ни. Толон Кез ёросысь Степанёнки гуртэ ветлӥмы. Сыӵе урод сюресъёс вань на шуыса, ӧм но малпаллялэ. Озьы ке но, соку нуналмысь автобус калыкез Красногорске нуылӥз-вайылӥз, Глазове но маршрут вал, Иже самолёт лобалляз, школа интыын аэродром интыяськылӥз. Нош али автобус кык пол арняяз ветлэ.
  Кышномуртлэн верамезъя, соку гуртын одӥг тырттэм корка но ӧй вал, туннэ сыӵеосыз тарак ни. Егит агрономез ужаны дышетӥзы председательзы Евдокия Чернышова но агроном Елена Чернышова. Визь-кенеш сётъяллязы механизаторъёс но. Нош 30 ар ортчыса, Татьяна Викторовна ачиз ужан опытэныз егитъёсын шумпотыса люкиськысал ни, но соос улонзэс гуртэн герӟаны уг дырто. 
 - Ми пыр малпаллямы, азьланяз улонмы ӟечгес луоз шуыса, но гурт удысын умой пала воштӥськонъёс уз, дыр, луэ, - малпанъёссэ усьтэ кышномурт. – Ужаны кутскыкум, хозяйствоямы 200 адями тырше вал, али 40 мурт. Туж ичи егитъёс, тросэз ужасьёсмы пенсие потэмын яке ӝоген кошкозы. Кивалтӥсьмы но удыссэ ӟеч валтэ, дырзэ но, кужымзэ но уг жаля, возёс мед ужалоз шуыса. Техникамес но выльдыны турскиськомы. Уждун ичи потэ, вылды.
 - Кӧня уждун усе?
 - Толалтэ 10-15 сюрс манет котыр, туэ уборочной дыръя комбайнёръёс 40-50 сюрс манет басьтӥзы, нош одӥгезлэн 75 сюрс манет луиз, трактористъёслэн - 25-30 сюрс котыр.
 Адӟылымтэ урожай «Курьинское» ООО-ын туэ адӟылымтэ урожай басьтэмын – гектарысьтыз 18,3 центнер. Кивалтӥсьсы Владимир Сухих шуэ, берло 30 ар ӵоже, пе, Курьяын сомында ю тысь ноку но ӧз на люкаллялэ. 
 - Тулыс кизёнмес вакчи дыр куспын быдэстӥмы, - вера Татьяна Котлякова, - малы ке шуоно сӥзьыл ваньзэ бусыосмес гырыса кельтӥмы. Али но ваньмыз гыремын, ӟег киземын ни. Быдэс гужемзэ сюлмаськимы, ю тысьмы вуоз-а шуыса. Мон пудо-сиёнлы поныны ӵектӥсько ни вал, но дырыз дыръя юосмы кисьмазы. Вуоно арлы но кидыс понӥмы, ужасьёсмылы но сётыны быгатӥмы. 
 - Азьланяз, оло, эшшо но тросгес ю-нянь будэтоды?
 - Ӧйтӧд, удобрение ум пыртӥське, уксёмы ӧвӧл басьтыны. Татын музъем но секыт – горд сюй. Музъемез ужась техникаен кык пол лудъёсты котыръяно луэ. 
 - Татьяна Викторовна, маин ужды кельше?
 - Юн яра кизён вакыт. Соку ваньмыз огкылысь тыршо, юисьёс шул-пал уг ветло. 
 - Та аръёс ӵоже мар тужгес но тодады кылиз?
 - 2010-тӥ арын кадь луылэм учырен пумиськылэме ӧй вал на. Уборочной мынэ, комбайнъёс арало, соослэн гуретэмзы гинэ кылӥське, ӝутскем тузон пушкысь уг адско. Сыӵе ӵын пӧлын ю тысь октон-калтон ортчиз. 
 Омырен шокаськод – кужым люкаськод Шуг-секытъёс шоры учкытэк, хозяйство Красногорск ёросын азьветлӥсьёс радын ветлэ. Татын муш кадь ужась адямиос уло. Возёсын быдэс семьяосын тыршо. Соос пӧлын Четвериковъёс но Жуйковъёс. 
 Кузё, Владимир Арсентьевич, дунъя ужасьёсты, нокин но нокыӵе ужлэсь уг кышка шуыса. Кулэ луиз ке, котькудӥз специалист гидэ но, луд вылэ но вамыштоз. Ачиз но кузё кабинетаз уз пукы. 
 - Мыным яра гуртын улыны но ужаны, - шуэ, - татын котькудӥз нунал пӧртэм. Тулыс бусы ужъёс, пудо сиён дасян вакыт, ю тысь октон-калтон дыр – ноку но одӥг кадь уг луо. 
 - Нош кызьы шутэтскиськоды?
 - Бусыетӥ, нюлэскытӥ ортчисько, тыло-бурдоосты кылзӥсько, омырен шокасько – мылкыд умой луэ. Карысь кырсь омырен шокаме чик но уг поты. Феврале кык арня ӵоже «Металлург» санаторийын шутэтскисько, эшъёсыным пумиськисько, вуоно сезонын ужаны кужым люкасько. 
 Альбина Бушмакина.
 Туспуктэмъёсыз авторлэн.
   Улон интыез умоятон – калыкен ӵош   Россилэн улосъёсаз улонэ пыӵа «Городэз чеберматон» («Формирование комфортной городской среды») проект. Та ужез радъянын Удмуртия устоосыз пӧлы пыриз. Туэ оглом ӝыны миллиард манет котыр уксё уже кутэмын: кык куиньмосэз отысь – федерал казнаысь, кылемзэ висъяло элькун, муниципал кылдытэтъёс но нимаз адямиос. Озьы огъя кужымен программа улсын уно объектъёс, азбаръёс, трос калык люкаськылоно интыос выльдӥськозы-чебермозы. Программа 5 арлы чакламын. Солэн ужрадъёсаз пырисько ваньмыз каръёс но ёросъёс. Ог 4 сюрс куриськонъёс люкаськемын, вуо на выльёсыз но. - Федерал уксё понна ми нюръяськыны кулэ. Нош уж борды басьтӥськимы ке, чупыр-чупыр тыршоно. Асьмелэн ваньмызлэсь умой луыны кулэ, - пусъе Элькун Тӧро Александр Бречалов. 
   Шоркарысьтымы одӥгез бадӟымез но калыкен дурбасьтэм объект – Гоголь бульвар. Со сяна, Ижын эшшо ог 70 азбаръёс выльдӥсько. «Уж шуггес ке но вырӟиз, отӥяз калык но валаз солэсь пайдазэ – мыло-кыдо пыриськыны кутскиз», - вера карлэн тӧроез Юрий Тюрин.
 Каргуртсылэн шор интыеныз данъясько ини кезъёс – со туж синмаськымон луиз. Уваысь Шор площадез чеберматонэ 10 миллион манет кутӥське: татчы писпуос, уно пӧртэм будосъёс мерттӥзы, фонтан пуктӥзы. 3 ар ортчыса ини, скверлэн усьтӥськоз зэмос чеберез, ку котыр шулдыртозы писпуос но трос аръем сяськаос.
 Программае пыриське Глазов но. Нырысь арез ик возьматӥз: улӥсьёслы та уж тунсыко, пайдаез – син шоразы ни. Озьы ке но, куд-ог азбаръёс палэнэ кылё, трос квартираем коркаосын улӥсьёслэн уксё сётыны пумит луэменызы. Нош программалэн одӥгез куронэз – быдэстоно ужъёслэн дунзылэсь 5 процентсэ асьсэос улӥсьёс люканы кулэ. Но таӵе луонлыклы шумпотӥсез тросгес, уксё сётыны соос туннэ ик дась. 
 
 Выль ужлэсь палэнэ кыльымтэ Глазов ёрос но. Висъям уксёлэсь быдӟалазэ лыдэ басьтыса, быръемын вал одӥг азбар – Пониноысь Первомайской урамысь 2 номеро но Набережнойысь 1 номеро артэ сылӥсь коркаос. 522 сюрс но 500 манет висъямын коркаос вӧзысь но подъездъёсы нуись сюресъёсты асфальтэн шобыртонлы, азбаре нылпиослы площадка лэсьтонлы, одӥг фонарь пуктонлы.
 Та дырлы сюресъёс лэсьтэмын ини, ужез быдэстӥз карысь  «Красногорский участок» огазеяськон. Югдытонлы, озьы ик нылпиослы шудонлы кулэ арбериос басьтэмын.
  - Паймымон, но та коркаосысь 18 квартираосын улӥсьёс уксё люканы ӧз сюлмаське, нокыӵе юрттэт ӧз сётэ управляющей компаниос но. Уж медаз дугды шуыса, утчамы спонсоръёсты. Ярам, «Белкамнефть» огазеяськон юрттыны пумит ӧз луы, - сюлэмшугзэ вера ёрос администрацилэн ЖКХ ёзэтысьтыз ӧнерчи Светлана Главатских.
 Фонарез пуктон но шудон тӥрлыкез инъян пумысен улӥсьёсын огкыл шедьтӥллям ик. Маке-маке ужъёсын татын улӥсь фермер Максим Лекомцев юрттыны дась, пе. Тани вуоз тулыс, дэмен сяськаос мерттозы, нылпиос азбаре потозы - ваньзы шумпотозы.  Выль азбарзэс учкыны шуыса ветлыкумы, жаляса верано, пумиськонэ кык улӥсь сяна потымтэ. Но соос понна шумпотэмзэс вераны лыктӥллям лулчеберетъя юртын тыршисьёс, озьы арган гурзэ кисьтӥз, шулдыр кырӟан чузъяськиз. Кин ке шуоз но, дыр, - адӟытон понна. Но веть таӵе ужрад, зэм но, праздникен лыдъямон. Выль асфальт сюресэн гуртын кин быгатоз ушъяськыны? Кызьы уд шумпоты  нылпиослы шудон площадкалы? Кытӥ сыӵе но малпан лыктэ: шат адямиос сокем дышиллям ни уродэзлы, юрттэт луыса но, улонзэс умоятэмзы уг поты? Нош кӧняез вожъяськыса кылёзы, уга та программа чакламын сыӵе гуртъёсын, кытын сюрслэсь ятыр улӥсьёсыз.
 - Та азбарез умоятон - нырысетӥез опыт, соин но, лэся, шугенгес быдэстӥське, кытӥ валантэмъёс но кылӥсько. Но азьланяз ми нош пыриськомы программае, эшшо вить азбаръёсты выльдомы, - вера «Понинское» муниципал кылдытэтлэн тӧроез Оксана Васильева.  
 Вуоно арысен та уже итӥськыны дасясько на «Октябрьское» но «Штанигуртское» поселениос. Кинлы ке но удалтоз!
 Лариса Гурьянова.
 Глазов ёрос.
 Туспуктэмез авторлэн.
   Пичи гуртъёслэн бадӟым сюлмаськонъёссы   Глазов ёросысь Помаяг гурт Золотари гурт сьӧрын куинь иськеме пуксемын. Пыре со «Понино» гурт поселение.  Помаягын улӥсьёс, мукет пичи гуртъёсын сямен ик, ваньмыз сямен – арлыдоос. Одӥгезлы гинэ воргоронлы – 40 арес пала, но ужаны солы нокытын. Ас техникаез ӧвӧл. Соин ик мумы-бубыезлы юрттыса гинэ улоно луэ на. Тужгес егит пенсионерзылы – 56 арес, тужгес мӧйыезлы – 84. Нокыӵе мукет люкаськоннизы ӧвӧл бере, кулэ дыръя калыкез ас дораз люка Геннадий Кузьмич Золотарев. Со - староста. Марысь мар ке, поселенилэн йырыз Екатерина Салтыкова сотовой телефонэн жингыртэ солы. Озьы ик калыклы но мар ке кулэ ке, воргорон доры лыкто, кивалтӥсьлы вазиськыны куро. 
   «Иднакарен» пумиськон
   Геннадий Кузьмич дорын ик ми но, «Иднакар» газетын ужасьёс, калыкен пумиським. Кышномуртъёс но, воргоронъёс но лыктӥллям. Бадӟым тау калыклы но кивалтӥсьлы Е. Л.  Салтыковалы.
 Лыктэмъёс улэмзы-вылэмзы сярысь мачкизы. Ӧз ватэ сюлмаськонъёссэс но.
 - Ульчаямы тыл кулэ вал, - шуо улӥсьёс.
 - Тыметмы кошкиз, сое выльысь лэсьтоно вылэм.
 - Милем нянь понна ветлыны кулэ, обязательно сюрес возёно, - шуо кышномуртъёс. – Кылем арын толэз сыӵе вал, трос пол сюрестэк кыльылӥмы.
 Ужпумлы пӧрмемын Помаяге газетъёсты-журналъёсты вуттон но.
 - Лыдӟем потэ, конешно. Но кытысь ми со газетъёсты шедьтом, нянь понна гинэ но асьмеос ветлӥськомы бере? – шуо улӥсьёс.
 Югдур – ву Помаягъёс шуо, вумы, пе, ӵемысь уг луы.
 - Кивалтӥсьёслы жингыртыны но возьыт. Улӥсьёсмы ву дунзэс уг тыро, кудӥзлэн сюрс вылын люкаськем ини. Гужем гинэ татын улӥсьёслэн трос тырымтэоссы. Кулэмъёслы но счёт вуэ на. Кытӥ серекъялод но, бӧрдод но, - югдур сярысь вера Галина Михайловна Золотарева.
 Кивалтӥсь сётэ валэктон Вань та юанъёслы ми валэктон сётыны курим поселенилэсь кивалтӥсьсэ Екатерина Леонидовна Салтыковаез.
 - Тыл кыскон поселенилы туж дуно усе. Соин ик ваньмаз гуртъёсы одӥг вакытэ кыскыны уз луы. Туэ та ужез быдэстоно Пудвайын но Полдарайын. Та гуртъёс бадӟымесьгес, пиналъёс но вань. Помаягез туэ ик югдытыны ум быгатэ.
 - Тымет пумысен ми куронэн вазиським «Глазов ёрос» муниципал кылдытэтлэн кивалтӥсезлы В. А. Терскийлы.
 - Сюресъёс: поселениямы эштосъёсмы ӧвӧл бере, сюресъёсты сузян пумысен нимаз хозяйство возисьёслы вазиськоно луэ. Кылем арын та ужпумен милемлы юрттӥз Юкаменск ёросысь фермер Ушаков. Валамон, котькуд гуртысь сузяса со ӧз но вуттылы, уго куазь туж лымыё вал. Но быгатэмезъя со ужзэ быдэсъяз. Ми туэ но солы куриськонэн вазиськыны чакласьком.
 - Ву, зэм но, бадӟым ужпумлы пӧрмемын. Тани ӵапак та вакытэ отын электропроводкаез ӝуамын, насос уг ужа. Но «Жилкомсервис», кудӥз кыл кутэ ву понна, тӥяськонъёсты ӝегатскытэк палэнтыны тырше. Туэ Глазов ёрос юрттӥз ини 40 метр пала электроезъёсты выльдыны, но ужпум быдэсак палэнтэмын ӧвӧл на.
 Вераны кулэ, улӥсьёс уг дырто тыл понна тыронъёссэс пытсаны. Огъя валысь, «Понино» муниципал кылдытэтъя ву понна гинэ 600 сюрс пала тыронъёс люкаськемын ини. Нош со кӧня гумыосты быдэсак выльдыны окмысал! Соин ик туннэ пасяськем интыосты «кышъян» сярысь гинэ вераськыны луэ.
 - Газетъёс: «Иднакар» газетлы гожтӥськисьёс луизы ке, ми газетъёсты кызьы ке но киязы вуттыны тыршом. Со сярысь калыкенымы кенешом.
  
 Азьвылэз но туннэез Куке-соку та гурт, улӥсьёслэн верамзыя, бадӟым вылэм. 1921-тӥ арын, шуом, документъёсъя чотамын вал 18 корка. Куамынэтӥ аръёсы гуртын нимаз колхоз «Помаяг» кылдытӥзы – кивалтыны соин оскизы Алексей Егорович Золотарёвлы. Пуктӥзы начальной школа, собере со тямыс классъем луиз. Нош 1974-тӥ арын школаез пытсазы.
 Гурт калыклы тужгес кулэен лыдъяськылӥз вуко. Со но вал Помаягын. Интызэ али но тодо на улӥсьёс.   
 - Нош гидъёсмы кӧня вал! Ыжъёсмы 3000 йыр пала лыдъяськылӥзы, ветыл, парсь возьылӥмы, нутрияосмы гинэ но вал, ог дасо йыръёс вордылӥм, - мачко помаягъёс.
 Магазин, складъёс – жаляса верано, ваньмыз со тодын гинэ кылиз на. Али татын 8 корка. Со сяна номырзы но кыльымтэ ини. 
 Елена Пономарева. Глазов ёрос.  
 Туспуктэмез Р. Гильмутдиновлэн.
   Будэтэмзэ калтоно ик вал   Гуртоос туннэ кӧлыны выдыкузы но, ӵукна синзэс усьтыкузы но инме учко. Тросэз будэтэмзы бусыын кылле эшшо. Тани «Колхоз «Путь к коммунизму» СПК-ысь (Каменной Задельеысь) агроном Андрей Алексеевич Владыкин но нуналлы быдэ осконэн султэ – куазь туннэ техникаез бусые поттыны лэзёз шуыса. 
   - Куатьтон процентлэсь ятырез юосмы калтэмын, - вера ӧнерчи сюлэмшугъяськыса. – Таӵезэ ужатозям ӧй на адӟы вал. Комбайнъёс бусыетӥ ветлыны уг быгато. Кык арня коть куазь возиськиз ке, умой ни. Но оскиськом бускельёсмылэн юрттэмзылы - Кез ёросысь гусеничной комбайнъёсты витиськом. Бусы ужъёссэс быдэстӥзы ке, ми доры но вуомы шуизы вал.
 - Нош урожайды кыӵегес? 
 - Тысьмы гектарлы быдэ ог 15 центнер люкаське ик.
 - Таӵе куазен юлэн мускытэз юн бадӟым, дыр, ук?
 - Куасьтонниосмы вань. Туэ гинэ тупатъямы. Кыкез ик умой ужало. Тӥяськон учыръёс уг ик луыло, нуналскын куасьтыса вуиськом. Та ласянь курадӟонъёс ӧй вал эшшо. 
 - Тулыс пумиськылыкумы, картошка но мерттоды шуыса верады вал?
 - Картош ми арлы быдэ мерттӥськомы. Туэ 13 гектар висъямы. Нош октэмын-калтэмын кыкез гинэ ай. Но оскиськом, таизлэн пумыз-йылыз луоз шуыса. Урожаймы урод ӧвӧл. Гектарысьтыз 200 центнер люкаське. Окмоз кидыслы но, вузаны но.
 - Басьтӥсьёс шедё-а?
 - Арлы быдэ райпоен договор гожтӥськомы. Туэ эшшо ӧм на вутске огкыл гожтыны. Но вань милям овощехранилищеосмы. Киськаломы отчы. Нимаз возиськомы вузанозэ но, мерттонозэ но.  
 - Пар улэ гыриськоды ни-а?
 - Бен. Таиз но ужмы палэнэ уг кыльы. Турскиськом сояз но, таяз но вутскыны.
 Галина Богданова. 
 Балезино ёрос.
 Туспуктэмез авторлэн.
   «Энергия» стадион выльдӥськоз    Сарапулын быдэсто ни футболэн шудыны выль бусыез. Со понна 8,5 млн. манет висъямын «Развитие футбола в Российской Федерации на 2008-2015 годы» программа чотын. ДЮСШ-е ветлӥсьёс стадионын тол но, гужем но бызьылыны быгатозы, уго шудон интызы шунтӥськоз. Та программалы луыса, искусственной газон лэсьтозы Ижын, Глазовын но Воткаын.
   Элькунлэсь данзэ утёз    Быдэ вуымтэосын ужасьёслэн конкурссылэн 2-тӥ этапезлы йылпумъянъёс лэсьтэмын. «Лучший по профессии» ужрадэ пыриськизы 16 инспекторъёс, ёросъёсазы вормисе потэмъёс. Вань дисциплинаосъя азьпалан луиз МВД-лэн «Кезский» ёзысьтыз инспектор Анна Белослудцева. Табере со мыноз Воронеже Огъяроссийской конкурсэ.
   Сиротаос понна    Дэбесысь Литовской ульчаын трос квартираем корка ӝутӥське. Куатез квартираос чакламын мумы-бубытэк кылем нылпиослы, талы коньдон висъяське элькун бюджетысь. 
Куатез вузаны чакламын. Дунъёссы рынокынлэсь трослы улӥын. Али лэсьтӥськисьёс ужъёсты быдэсто асьсэлэн коньдонэнызы. Оско, пунэмез ӝоген берытскоз. Корка пыронъёс ортчыны кулэ ини декабре.
   Будэтэмез шумпоттэ    Кизнеръёс, вань кужымзэс сётыса, али тыршо картош бусыын. Тужгес бадӟым урожайзы – гектарысь 260 центнер – «Новый путь» СПК-ын. Нош самой трос мерттэмын “Первый Саркузский” эштосын, 250 гектарысь оглюкетэз музъемын эшшо ай. Нош «кыкетӥ нянез» басьтӥсьёс доразы вазиськыло ини. Со Татарстанысь но Киров улосвылысь ужбергатӥсьёс.
   Сертификатлы - автобус    Воткаын интыяськем Удмурт кадет корпуслы элькун тӧро сертификат кузьмаз. Табере солы выль автобус басьтозы. Сӥё-дано ужрадэ вуылӥз Росси Президентлэн Приволжск федерал округын оскем муртэз М. В. Бабич. Кызьы со пусйиз, Россиысь мукет кадет корпусъёс пӧлын Удмуртиысез висъяське ӟеч дышетэменызы. Таяз аре 90 процентэз выпускникъёс вузъёсы пыризы.
   Юбилярлы – юбилейной медаль    Та нуналъёсы 100 арессэ пусйиз Глазовын улӥсь Иван Никитович Майоров. Ньыльдон ар со ужаз «Металлист» заводын. Ӟечкылазы кар администрациысь, заводысь кивалтӥсьёс, ветеранъёслэн кенешсы. Россиысь Президентлэсь В. В. Путинлэсь, Удмурт Элькунлэн тӧроезлэсь А. В. Соловьевлэсь ӟечкыланъёссэ сётыкузы, юбилярлы бырттӥзы нимысьтыз медаль, юри та нуналлы сое лэсьтӥллям «Металлистын».
   Учкизы, дунъязы    23-тӥ куарусёнэ Балезиное Гурт удысъя но сиён-юон поттонъя министр А. А. Прохоров но солэн воштӥсьёсыз вуылӥзы. Куноос учкизы но дунъязы «Развитие» ЗАО-ын, «Сергинский» СПК-ын но «Кеп» ООО-ын лэсьтӥськись выль гидъёсты. Бӧрысьгес люкаськиз ёрос актив, кытын рос-прос эскеремын вал лыдпусъёсты умоятон ужпумъёс.
   Веме ортчытӥзы    Юкаменск ёросысь Ешмаково пала мынонниын «Запад-А» микрорайон выль коркаосын узырме но узырме. Но со сюреслэн бур палаз гинэ. Нош паллян палаз – музъемъёс куакъёс но вуж писпуос пӧлы ышемын. Генеральной планъя, та интые нимысьтыз улӥсьёс пуктӥськыны кулэ. Солы луыса, акция ортчиз – утялскыны потӥзы администрациын ужасьёс, черкогуртысь куд-ог организациосын но предприятиосын тыршисьёс.
   Ужрадъёс кутӥськозы    Ярысь полициын кенешон радъяськиз. Вераськон ӝутэмын вал гурт сюресъёсты но муосты нюлэс поттӥсьёсын уродмытэм пумысен. Лесовозъёс бере кылдэм гопъёс сэрен комбайнъёс бусые пырыны уг быгато. Озьы луиз «Елово» но «Озерки-Плюс» эштосъёсын. Со сяна, нюлэсчиос сюрес дуръёсы жуг-жаг куяса кельто. Полициын ужасьёс таӵе учыръёсты синйылтыны косӥзы, администрация оскытӥз, кулэ ужрад кутоз шуыса.
   МЧС-лы – 25 ар    4-тӥ коньывуонэ МЧС ёзэтын тыршисьёс пусйизы удысъя праздниксэс. Соин валче люкаськылӥзы Вотка кар дорысь «Бабушкина дача» шутэтскон интые. Воткинскысь но Глазовысь командаос вожвылъяськизы 7 иськемъем туристической сюрес вылын. Йылпумъяськиз слёт кырӟан- лы конкурсэн но кужмооссэ ӟечкыланэн. 1-тӥ интые потӥз Россиысь МЧС-лэн 80 номеро СУ ФПС-эзлэн 3 номеро пожарно-спасательной частез.
   Зарни киос    Мордовиын ортчем ландшафтъя скульптураослы фестивальысь удмурт кибашлы Николай Тарасов Вормисьлэн дипломеныз бертӥз. Пичи Пурга ёросысь Старая Монья гуртысь Киужъёсъя юртлэн кивалтӥсез ваньзэс паймытӥз пулэсь быдэстэм «Рождение земли» уженыз. «Культурная мозаика» огъяросси конкурс улсын ортчем ужрадэ пыриськизы Ульяновск, Пенза, Нижний Новгород улосъёсысь, озьы ик Мордовиысь но Удмуртиысь мастеръёс.
   Юбилейлы - книга    Туэ Игра пусйиз 400 аръем юбилейзэ. Солы сӥзем уно ужрадъёс пӧлысь одӥгез - каргуртлэн историез сярысь книга поттон. Ог 500 пала бамъем книга трос тунсыкозэ усьтэ-вера вашкалаез но туннэез сярысь, вунонтэм учыръёс но дано адямиос сярысь. Та нуналъёсы выль книга вуиз ни лыдӟисьёслэн киосазы.
   Будэто вуоно ужбергатӥсьёсты    Ижысь бадӟым классъёсын дышетскись 60 егитъёс кутскизы визьнод люканы выль предметъя – «Основы создания собственного дела». Сыӵе луонлыксы кылдӥз устоез бизнес-проектлы элькун конкурсэ пыриськыса. Дышетскон курсъёс радъясько «Бизнес-инкубаторын», эскерон чотын усьтэм площадка кыкетӥ арзэ ини ужа.
   Юанъёс но ужпумъёс    Вузкаронэн турскись бадӟым сетьёс но гуртъёсысь пичи вузкаронниос одӥг кадь процент налог тыро – со шонертэм, лыдъяло Яр но Глазов ёросъёсысь ужбергатӥсьёс. Та мылкыдзэс соос веразы Александр Прасоловлы – Удмурт элькунысь ужбергатӥсьёслэсь правооссэс утьыны оскем муртэн пумиськонын.
   Йӧллы сӥзем праздник    Красногорск черкогуртысь школа но гимназия, озьы ик Бараныысь но Васильевскоеысь школаос мыло-кыдо пыриськизы «Школьное молоко» темалы сӥзем элькун конкурсэ. Творческой ужъёссэс дасязы 2-5 классъёсын дышетскисьёс. 24-ез пиналъёс, кудъёсызлэн ужъёссы устоосыз пӧлын пусъемын, ветлӥзы Ижысь циркын ортчем «День школьного молока» празднике.
   Кужмо кивоштӥсьёс будо    Ижын ортчизы спортъя мастерез Георгий Скурыгинэз буре ваёнлы сӥзем ӝог ветлонъя ӵошатсконъёс. Дас одӥг ёросъёсысь пинал спортсменъёс отчы пыриськизы. Балезиноос 9 медален бертӥзы. Зарни ваизы Юлия Тронина, Анна Чибышева но Никита Максимов – ваньзы Люк школаысь. Спортлы бадӟым мылкыд пыӵатэ но вылӥ вормонъёсозь ӝутскыны дышетэ пиналъёсты тренерзы А. В. Дерендяев.
   Вылӥ данъетэн пусъемын    Дышетӥсьлэсь нуналзэ пусъён азьын Элькун Тӧролэн резиденцияз сӥлы каризы шаерысьтымы устооссэ дышетӥсьёсты. Тросэз соос – «Образование» нацпроект улсын радъяськись федерал конкурслэн вормисьёсыз. Сыӵе вылӥ дан туэ басьтӥз Понино шорёзо школаысь англи кыллы дышетӥсь Ольга Леонидовна Гавшина. Мукетыз конкурсъя премиен пусъемын Понино нылпи юрт-школаысь воспитатель Елена Юрьевна Золотарева.
   Парк выльдӥське    Ижысь «Летний сад» нимо паркын тупатъянъя ужъёс мытэмын. Быдэс проектэз чакламын 5 арлы. Али кутскемын «колесо обозрения» инъян борды. Проектъя, «питран» ӝуждала- езъя 16 этажъем корка быдӟа луоз, ужалоз толалтэ но, гужем но. Кабинкаосыз стеклоен пытсамын, пушказ отоплениез но кондиционерез луозы. Ворттылӥсьёсты со 2016-тӥ арысь 1-тӥ майысен кутыны быгатоз.
   Гожтэтэз вуттӥз Ставрополе    Вавож ёросысь Выль Бия школаын 7-тӥ классын дышетскись Павел Старков «Лучший урок письма» огъяросси конкурсэ пыриськиз. Спортэн эшъяськемез сярысь со гожтэт келяз.
«Я выбираю спорт!» номинациын Павеллэн ужез тужгес умоеныз лыдъямын вал. Вормисьёсты ӟечкыланы чакламын Ставропольын. Отысь со 14-тӥ коньывуонэ гинэ бертоз.
   Улон интыоссэс умоятӥзы    Быдӟым Вормонлэн юбилейной араз Алнаш ёросын йылпумъяськиз ветеранъёслы улон интыоссэс умоятонъя программаез улонэ пыӵатонъя уж. Огъя валысь, 106 мурт: 19 ветеранъёс но 87 палкышноос - та программая выль юртъёсы но квартираосы улыны выжизы. Удмуртиын сяна, квартираос басьтылӥзы Татарстанын но Москва улосын.
   Киостэ эн лэзья    Полициын ужасьёсты ултӥям понна, элькунамы туэ 370 мурт кыл кутытэмын, кыкез – пытсэт сьӧры келямын. Законэз утисьёс вылэ ӵемгес кудӟемъёс урдскыло, ӟенеликен но, пуртэн но шуккыны быгато. Полициын ужасьёсты ултӥям понна 40 сюрс манетозь штраф тырытыны, яке ар ӵожелы исправительной ужъёсы келяны быгатозы.
   Сак луэ!    Синоптикъёслэн верамзы зэмаз: куазь кезьытскиз, сюресъёс вылын йӧвалег кылдӥз. Тросэз водительёс нырысетӥ нуналаз ик шуге-леке шедизы. Ижын та нуналэ 40 пала авариос луиллям. ГИБДД-ын ужасьёс дэмлало машина питранъёсты толлы дасяны, каньылгес ветлыны, фараосты котьку дун возьыны. Пыдын ветлӥсьёслэн дӥськут вылазы одно ик пиштӥсь лентаос луыны кулэ.
   Верало лыдпусъёс    Красногорск ёросысь гурт возёсъёсын туннэ понна ужало 312 адямиос, эшшо 48 мурт – крестьян-фермер хозяйствоосын. Ӵошатыса верано ке, 1995-тӥ арын эштосъёсын 1977 тыршисьёс вылӥллям. Ужасьёссы ичиёмыса но, красногорскъёс сомында ик сиён-юон потто. Туала вакытэ ужась киосты воштэ ини техника.
   Тупатъян ужъёс йылпумъясько    Каменное Заделье но Кестым школаосысь спортзалъёсын ӝоген йылпумъяськозы ини тупатъян ужъёс. Ремонт лэсьтэмын нылпиослы физкультураен но спортэн вырыны луонлыкъёс кылдытон понна федерал коньдэтысь висъям уксё вылэ. Вераны кулэ, Кестым школаын, спортзалэз выльдон сяна, уксё окмиз на школалэсь липетсэ но тупатъяны.
   Азьпала сюрессэс бырйыны юрттоз    Удмурт кадет корпусысь 18 дышетскисьёс Санкт-Петербурге вуылӥзы. Военно-морской академиын соос стажировка ортчизы. Вуылӥзы Петр Первыйлэн Морской корпусаз, Военно-Морской флотлэн Кронштадтысь базаяз, Морской соборе но С-189 подводной лодкалэн музеяз. Вераны кулэ, кадетъёс кыкетӥзэ ини Санкт-Петеребурге мынӥзы. Тазьы ветлэмзы соослы азьпала сюрессэс бырйыны юрттоз шуыса оско Удмурт кадет корпуслэн кивалтӥсьёсыз.
   Кыл кутон    Дебес ёросысь Ниж-Пыхта гуртысь нылпи садэ вуылыса, Роспотребнадзор юнматэм куронъёсты тӥяса ужамзэс шараяз: кылсярысь, борддоръёссы обоен лякылэмын, липетэз вия, штукатурка усьылэ, выж вылысь пулъёс вискын бадӟымесь пасьёсыз, укноос скотчен лякылэмын… Кез ёросъя суд нылпи садэз 20 нуналлы пытсаны косӥз.
   Экономиказэс паськытатыны тыршо    Дэри ёросэ 1,4 млрд. манетлэсь ятыр инвестициос вуизы. Кылем арен ӵошатыса, со 108% луэ. Кивалтӥсьёс но улӥсьёс ваньзэ лэсьтыны турско, палэнысь коньдоно муртъёсты экономиказэс азинтонэ кыскон вылысь. Али пичи но шор ужбергатӥсьёслы 6 млн. 100 сюрс манет висъян вылысь ужрадъёс кутӥсько. Коньдон мыноз лизингъя но кредитъёсъя берыктонэз тыронэ но ужтӥрлыкез выльдонэ.
 Али ёросын ужало 1511 нимаз ужбергатӥсьёс но 1361 пичи предприятиос, кытын 9 сюрс адями тырше.
   Шокчыны но дырзы ӧй вал    Кылем арняе Можгаысь ёрос больницаын ужасьёслы 437 вызовъёсы потано луиз. Кызь вить пол кышкыт учыръёс вал, 366-аз адямиослэн тазалыксы шӧдтэк шорысь уродмиз, ньыль пол пинал ваисьёсты ӝогак больницае вуттоно луиз. Юисьёслы юрттэт сётытэк но нуналъёс ӧз ортче. Быдэсак арняскын 1012 процедура лэсьтэмын. Кызьы верало асьсэос эмчиос, кемалась таӵе эли-кеби нуналъёс ӧй ни вал.
   Сибыр трактэтӥ ортчыны ӧтё    «Актуальные вопросы развития межрегионального сотрудничества в сфере туризма» улосвылъёс куспын радъяськем сессие пыриськиз Играысь «Сибирский тракт» центрен кивалтӥсь. Ужъёссэс возьматӥзы Удмурт Элькунысь но Киров улосысь шаертодон удысын тыршисьёс. Туристъёсты кыскон проектсы играослэн вылӥ дунъямын. Азьпалан малпанзы – эшшо кыксэ улонэ пыӵатыны.
   13 объект пуктӥськоз на    Берло аръёсы Кизнерын мында одӥг ёросын но лэсьтӥськон ужъёс уг мыно. Валамон, герӟаськемын со химзавод пуктонэн. Матысь аръёсы эшшо 13 объектъёс ӝутӥськозы. 
Та нуналъёсы усьтӥськиз тылпу кысӥсьёслы выль депо. Ужъёс кутскемын вал 2013-тӥ арын, коньдон всиъямын федерал бюджетысь.
   Пӧртэм пумо    Красногорск серкогуртысь библиотека алигес 200 выль книга басьтӥз. Коньдон висъязы элькун бюджетысь. Лыдӟисьёслэсь мылкыдзэс санэ басьтыса, бырйизы сыӵе книгаосты, кудъёссэ улӥсьёс лыдӟыны ярато. Со сяна, трос гинэ туала авторъёслэн ужъёссы. Уноез книгаос чакламын покчиослы но школаын дышетскисьёслы.
   Ваньмон дырзэс тунсыко ортчыто    Юкаменскын шаертодонъя музейын ужасьёс «Селяночка» клуб кылдытӥзы. Нырысетӥез пумиськон сӥземын вал сяськаослы. Ветеран кенешлэн кивалтӥсез Анна Бабинцева мачкиз петуньяос сярысь. Вуонояз ужрадэз радъясьёс малпало саклык висъяны сад-бакчалы, юртъерлы, озьы ик ортчозы тунсыко адямиосын пумиськонъёс, мастер-классъёс.
   Программаез - улонэ    Балезиноысь Московской ульчаын выль корка усьтӥзы. «Доступное жильё для молодых семей» программая та ини ньылетӥез юрт. 28 егит семьяос корка пырон ортчытозы. Программа тросгес ужа каръёсын, балезиноослы удалтӥз Александр Соловьёвлы луыса. Али черодын эшшо 160 егит семьяос сыло.
   Гуртоос понна ӟеч ивор    Глазов ёросысь Куреггуртэ Wi-Fi вуиз. Табере смартфон, ноутбук но планшет возисьёс Интернетэн туж матысь кусып возёзы ни. Сыӵе луонлык кылдӥз уйпалась мукет интыосын но: Юкаменск ёросысь Починкиын, Красногорск ёросысь Васильевское черкогуртын. Ӧнерчиослэн верамзыя, та выллем ужъёс Удмуртиысь 28 гуртъёсын туэ ортчытэмын луозы.
   Етӥн будэтонъя ӵектос    Татарстанысь инвесторъёс ӵекто етӥнэз мур переработать каронъя проект. Улонэ со пыӵалоз Алнаш ёросысь одӥгаз хозяйствоын. Ӵектослэн дуныз – 6 миллиард манет. Инвесторъёс чаклало конкурсэ пыриськытэк музъем басьтыны. Быгатоз-а элькунмы сыӵе юрттэт сётыны? Та юан эскеремын луоз элькун кивалтэтын инвесторлэн часэз дыръя.
   Выль арлы дасяськон мынэ    Шарканысь Тол Бабай Выль ар праздникъёслы дасяське ни. Куноосты пумитаны ваньмыз рос-прос лэсьтэмын луыны кулэ. Али отын выжыкыл геройёслы корка пуктон йылпумъяське. Табере усадьбаын ужасьёслы шутэтскыны маза уз ни луы, но соос уг ӝожтӥсько, шумпото, Шарканэ трос калык лыктоз шуыса.
   Удмурт Википедилы – 10 ар    Удмурт Кун университетлэн библиотекаяз "Удмурт Википедилы 10 ар" нимо ужрад ортчиз. Отын вераськон мынӥз кык бадӟым ужпумъёс сярысь: удмурт но финн-угор Википедиос но удмурт кылын герӟаськем IT-проектъёс сярысь. Википедия - со пӧртэм кылъёсын гожтэм интернет-энциклопедия. Котькудӥз адями быгатэ аслэсьтыз статьяоссэ Википедие пыртыны, ужаз кутыны но отысь котькыӵе ивортонэз поттыны.
   Ю тысь тырмыт дасямын    Яр ёросысь гурт удысъя управление тысё но пуртэсо культураосты толлы дасянъя месячниклы йылпумъянъёс лэсьтӥз. Куронъёслы куинь хозяйство гинэ тупам. Нырысетӥ инты понна дас сюрс манет коньдон сётэмын «Прогресс» СПК-лы, кыкетӥ инты но 8 сюрс манет басьтӥз «Елово» эштос, куинетӥ инты понна куать сюрс манетэн узырмиз «Озерки плюс» огазеяськон.
   Тунсыко пумиськонъёс    Красногорск ёрос культура юртын ужзэ азьланьтэ удмурт нылкышноослэн «Эшъяськон» клубзы. Берпуметӥез пумиськон сӥземын вал Покровлы. Покров сярысь трос тунсыкозэ мачкиз клублэн кивалтӥсез Ольга Семёнова. Вашкала дыръёсы та нуналысен кубиста сылалтыны кутскылӥзы. Тани ужрадэ лыктэмъёс но вайиллям пӧрамзэс. Шӧмъям бере, котькудӥз кышномурт ас рецептсэ вераз.
   Дано юбилей    Балезиноысь политехникум 20 ар тырмонзэ пусйиз. Тросэз ёросын улӥсьёс сое тодо азьло нимызъя - 48 номеро профтехучилище. Политехникум луиз 2013-тӥ арын. Кызь ар ӵоже техникум вить сюрс котыр специалист дасяз. Ужало соос ёросын но солэн палэназ. Техникумлэн кивалтӥсез Н. В. Бабинцев данъяськон мылкыдзэ вераз, студентъёс специальность но басьто, ваньмон дырзэс но пайдаё ортчыто шуыса. Егитъёсын ужа туж умой коллектив.
   Добрыня но Люцифер    Куд-ог мумы-бубыос паймыто, нылпиоссылы аспӧртэмлыко нимъёс сётэменызы. Кылем арняе Ижкарын вордскиз Люцифер. Сыӵе нимын пинал будэ ни Пермьын. Со сяна, 19-25-тӥ октябре вордскем нуныослы сётэмын Тигран, Добрыня, Стефан, Лион, Риана нимъёс. Тужгес но ӵем пумиськылӥсьёсыз пӧлын Дмитрий, Иван, Михаил, Артём, Даниил, Злата, Дарья, Анна, Екатерина.
 Арня ӵоже Ижкарын вордскем 214 нылпи пӧлысь 112-ез пи но 102-ез ныл.
   Ӝӧк выламы вуоз курка сӥль    Можга ёросысь Пычас гуртысь тылобурдо комплексын куркаосты вордыны чаклало. Ӝоген отчы ваёзы Германиысь одӥг суткаё тютюосты. Лэзён документъёс сётӥз Удмурт Элькунысь Россельхознадзор. Германиысь курка пиосты вуттозы ветеринаръёслэн эскеремзы улсын. Висёнъёсты алон вылысь соос толэзь ӵоже тютюосты син улазы возёзы на. 
Чакламъя, арлэн пумаз Пычасын курка сӥльлэсь сиён поттыны кутскозы ни.
   Ас кундэ тодоно    1-тӥ шуркынмонэ Россиын географияя диктант гожтэмын луоз. Акцие пыриськозы 113 каръёс, соос пӧлы итӥськоз Ижкар но. Диктантын 25 пумо юанъёс ӵектэмын. Эскеремын луоз географи картаез, географи нимъёсты, терминъёсты тодэм. Диктант гожтыны мылкыд карисьёсты возьмало Удмурт кун университетлэн 1-тӥ корпусаз. Озьы ик географи диктантэз интернет пыр но гожтыны луонлык вань. Россиысь географияя обществолэн сайтаз онлайн тестъёс интыямын луозы. Ужъёсты эскерозы Москваысь географъёс.
   «Эксей» чорыг ӟеч улонэ ӧз вутты    165 килограмм стерлядь кутэм Каракулиноысь 59 аресъем воргорон. Югдурез утисьёс сое Ижкарысь одӥгез магазин дорын вузкарыкуз ӝегатӥзы. «Эксей» чорыгез куронъёсты тӥяса кутылэмез понна, уголовной уж ӝутэмын. Нош гуртысьтыз 54 сеть, 2 пыж, 6 лодочной мотор но эхолот шедьтэмын на.
   Нылкышнолэн дуннеезлы сӥземын    20-тӥ коньывуонэ Сарапулысь Шор Прикамьелэн историезъя но лулчеберетэзъя музейын удмурт нылкышнолэн дуннеезлы сӥзем «Кышнопал» адӟытон усьтӥськоз. Купеч каре сое нуоз Архитектурая но этнографияя «Лудорвай» музей-заповедник.
 «Лудорвайлэн» кивалтӥсез верамъя, котькуд арлы быдэ соос 13 пала адӟытонъёс ортчыто, кыкез соос пӧлысь палэнын радъяське.
   Герман Ходыревлы – 85 ар    Ижкарысь Калыкъёслэн Эшъяськон юртазы нылпи кылбурчилы Герман Ходыревлы сӥзем ӝыт ортчиз. Дано бӧлякмылэн улэмез но ужамез сярысь веразы тодосчиос, крезьгурчиос, чузъяськизы кылбуръёс. Атаез сярысь тодэ ваёнъёссэ усьтӥз элькунысьтымы крезьгурчиослэн огазеяськонзылэн тӧроез Марина Ходырева.
 Нош крезьгуръя училищеысь студентъёс Герман Ходыревлэн кылбуръёсызъя кырӟанъёс быдэстӥзы.
   Шаерамы куноязы егитъёс    Кунамы дуннеысь егитъёслэн но студентъёслэн фестивальзы ортче. Солэн делегатъёсыз вуылӥзы Удмуртие но. Соос пӧлын Россиысь 115 адями но кун сьӧрысь 47 адями. Егитъёс понна трос ужрадъёс чакламын вал. Соос Кузебай Герд нимо йӧскалык музеен тодматскизы, Воткинскысь П. И. Чайковскийлэн музеяз кожылӥзы, автозаводын соослы Лада Веста поттон конвейерез адӟытӥзы.
 Пумиськылӥзы егитъёс Брангуртысь песянайёсын но.
   Кытысь уксё?    Яр ёросысь Каргуртысь Советской урамысь 20 номеро трос квартираем корка ӟеч-ӟеч тупатъямын. Шуныт сётон гумыосыз воштэмын, липетэз выльдэмын. Быдэстэм ужъёсты та нуналъёсы эскериз на нимысьтыз комиссия. Уксё висъмын Капитальной ремонтъя фондысь – 1,4 миллион манет. Та коркась 90 процентэз улӥсьёс капитальной ремонтъя тыронъёссэс дыраз тыро, озьы корказы но нырысьёсыз радын тупатъяськиз.
   Улон интыос умояло    Каръёсысь но ёрос центръёсысь азбаръёс син шорын чеберско. Воштӥськонъёс улонэ пыӵало «Формирование комфортной городской среды» федерал проект улсын. Толон но туннэ Красногорск черкогуртысь кыкетӥ интыын сӥё-дано ужрадъёс ортчо – азбаръёсты выльдон но чебермытон ужъёсты быдэстэмен валче.
   Гурт сюресъёс ӟечгес луо    Кычёнэ бадӟым шумпотон вуиз – гуртазы сюрес лэсьтӥзы. Асфальт ӧвӧл ке но со, улонзы трослы воштӥськиз. Нуналлы быдэ автолавка вуэ, школаын дышетскисьёссэс автобус нуэ-вае. «Оло, егитъёсмы но берен гуртазы берытскозы», - оскемзэ вера «Ёжевское» гурт поселенилэн тӧроез Константин Сабреков.
Сюрес лэсьтэмын федерал программа улсын. Со ужамен, сюресэн югдур тупатскиз Турчино, Ертем, Шафеево гуртъёсын улӥсьёс понна. Озьы ик выльдэмын Кельдыки- Новоелово сюрес.
   Выль ужан амалъёс пыӵало    Балезино ёросысь гурт возёсъёс выжо «Меркурий» электрон амалэн ужанэ. Выль арысен ини гурт удысын но сиён-юон поттонын тыршись кунысьтымы ваньмыз огазеяськонъёс выль сямен ужалозы. Солэн валтӥсь ужпумез – сиён-юонлэн кышкыттэмлыкез. «Меркурийлы» луыса, огшоры басяськись но быгатоз сиён-юонлэсь быдэс сюрессэ адӟыны – бусыысен ӝӧк вылэ вуытозяз.
   «Калык участковой» быръемын    Россиысь МВД арысь аре радъя «Народный участковый» конкурс. Огъяросси ужрадлэн элькун этапезлы йылпумъянъёс лэсьтэмын ини. Онлайн-куарасётон возьматӥз: тужгес но трос улӥсьёс дурбасьтӥллям Глазовысь Максим Ефимовлы. Улосчимы Удмуртилэсь данзэ утёз конкурслэн огъяросси радаз.
   Устооссэ быръён    21-тӥ коньывуонэ «Элькуновидение» вожвылъяськонлэн кыкетӥ люкетэз ортчиз. Отчы 19 кырӟасьёс но коллективъёс пыриськизы. Йылпумъян люкетаз 14-ез потӥзы. Тужгес но трос, 94 балл, жюри сётӥз Сарапул ёросысь Павел Смирновлы. Глазовысь Наталья Богданова 58 балл люказ но 6-тӥ интые потӥз.
   100 аресъем юбилей    Дэбес ёросысь дано улӥсьлы Спиридон Григорьевич Максимовлы 100 арес тырмиз. Юбилярлы трос ӟечкыланъёс сӥзизы, кузьымъёс сётӥзы. Быдӟым Ожысь ветеранэз, кунпуш ужъёсъя ёзэсъёсысь (органов внутренних дел) дано ужасез ӟечкыланы вуылӥзы Удмуртиысь кунпуш ужъёсъя министр Александр Первухин но Дэбес ёрослэн йырыз Александр Иванов.
   Тазалыклы саклык висъяське    Шаерамы тазалыкез эскеронъя интыысь интые ветлӥсь комплекс ужзэ азинтэ. Кемалась ӧвӧл эмчиос Можгае вуылӥзы. Соос пӧлын вал окулист, терапевт, гинеколог, невролог, озьы ик УЗИ но ЭКГ ортчыны, вирлы анализ лэсьтыны луиз. Нош нылпи элькун больницаысь ӧнерчиос Каракулино ёросын ужазы. Ар пумозь эмчиос вуылозы мукет ёросъёсы но.
   Вашкалаез бордысь потэ туалаез   Глазовысь «Иднакар» музей-заповедник ялан паймытэ выль экспозициосыныз, проектъёсыныз.  
   Чеберъян но утён понна
 Та нуналъёсы музее лыктэмъёсты вите «Краса Иднакара» (6+) адӟытон.
 Возьматыны поттэмын вашкала пельугыос, зундэсъёс, весьёс, сынъёс но трос мукет арбериос. Ваньмыз соос пӧртэм аръёсы шедьтэмын вылэм Чупчи котырысь вашкала каръёсысь но шайвылъёсысь.
 Тани пурт возён – ӟуч сямен «ножны». Воргоронъёс кадь ик, кышномуртъёс сое кускерттоназы думыса нулло вылэм. Арбери излэсь, кортлэсь но пулэсь чебермаса лэсьтэмын. VIII-IX дауръёсысь вуэм пурт возён шедьтэмын Варнинской могильникысь.
 Артысь кылле кускерттонэз но – таиз озьы ик кортлэсь X-XI дауръёсы лэсьтэмын-дуремын. Арбери шедьтэмын Качкашур палась вашкала шайвыл интыысь.
 Стекло улысь озьы ик адӟыны луэ Кузьминской, Омутнинской могильникъёсысь но Озерковской интыысь (селищеысь), Иднакарысь раскопкаос дыръя шедьтэм арбериосты. Ваньмыз соос кышномуртэз чебермало но утё вылэм. Тодосчиос верало, нырысетӥ чеберман арбериос син усемлэсь но висёнъёслэсь утён понна чакламын вал шуыса.
 Музъемысь шедьтэм вашкала арбериос утисько «Иднакар» музейлэн но Историяя, кылъя но литературая Росси академилэн Уральской ёзэтэзлэн фондъёсаз. 
 
 Туала синмын Та адӟытонэ ик туала кибашлыослэн но ужъёссы поттэмын. Соос озьы ик лэсьтэмын вашкала пельугыослэн, зундэсъёслэн, йырси пунэтъёслэн тусъёссыя. Нош лэсьто соосты Глазовысь Киужъёсъя центрын.
 Сюан вань, сюан вань…
 «Иднакар» ас ужаз выль амалъёс но пыртэ. Кивалтӥсьлэн воштӥсезлэн Юлия Владимировна Малыхлэн ивортэмезъя, музейын ог вить аръёс ини вашкала йылолъёсын сюанъёс ортчытъяло. Арысь аре мылкыд карисьёс тросгес луо. Тани Городлэн нуналаз но татын мукет карысь лыктэмъёс сюанзэс ортчытӥзы.
 Нылпиосты но палэнэ уг кельто. Эшъёсынызы люкаськыса, татын именниксэс ортчытыны быгато.
 Азьпала улонлы малпанъёс Глазовъёс сяна, адӟытонъёсы, экскурсиосы мукет ёросъёсысь но каръёсысь куноос вуыло. Тани берпуметӥосыз пӧлын – Зураысь, Ижысь но Верещагиноысь дышетскисьёс.
 - Городмы но «Иднакар»-мы соослы туж яразы, - шуэ Юлия Владимировна. 
 Солэн верамезъя, музейын ужасьёс выль программаос но проектъёс бордын ужало. Удмуртилэн кунлык басьтэмез дырысен 95 ар тырмонэзлы сӥзьыса, ортчытыны чаклало суредъёслы конкурс. Нылпиос отчы вашкала чеберман арбериос суреданы кулэ луозы.
 Выль проектъёс пӧлысь одӥгез – городъя квест радъян. Со сыӵе шудон нерге. Адямиос адӟытонын кадь учкыса гинэ уз ветлэ ини, асьсэос но отчы пыриськозы.
 Елена Пономарева.
 Глазов кар.
 Туспуктэмъёсыз авторлэн.
   Сюлэмъёсы мед пыроз КЫРӞАН!   21-тӥ коньывуонэ «Мынам Удмуртие» телекомпания 6-тӥзэ ни ортчытэ «Элькуновидение» вожвылъяськонэз.  
   Арлы быдэ та конкурс быдэс элькунэз люка-огазея. Но туэ ужрадэ куд-ог воштӥськонъёс пыртэмын. Кин вормоз, азьвыл потэ вал калык бордысь: умоен лыдъяллязы со кырӟасез, кудӥз понна тросгес СМС вуиз. Али но СМС-куарасётон кылиз: кин тросгес куара басьтоз, соослы учкисьёслэсь кузьым – мебелен вуз карись «Шкап» салонлэсь 10 сюрс манетлы сертификат сётӥськоз. Нош вормисьёсты быръёз нимысьтыз жюри. Тужгес устоезлы - «Удмурт кенешлэсь» 40 сюрс манет.
 Вожвылъяськонэ пырисько Ижысь но элькунмылэн пӧртэм ёросъёсысьтыз вуэм  кырӟасьёс, озьы ик Татарстанысь усточиос. Уноез конкурсэ арысь аре пырисько, я кырӟась, я крезьгурчи, я кырӟанлы кылбур гожтӥсь луыса.
 Кырӟасьёс но кырӟанъёслэн авторъёссы (соос одно ик ас ёросысьтызы луыны кулэ) ог-огенызы тодматскизы ни 8-тӥ коньывуонэ  «Мынам Удмуртие» ТРК-ын.
 Конкурслэн кыкетӥ этапез 21-тӥ коньывуонэ Ижысь «Аксион» культурая юртын ортчоз. Жюриын пукозы ёросъёсысь дунъясьёс. Кырӟасьёс пӧлысь соос быръёзы 10 тужгес устооссэ. Таос ик потозы финалэ.
 Кызьы верамы ни вал, вормисез быръёз жюри. Отчы пырозы композиторъёс, писательёс, дано артистъёс, соослэн  нимъёссы тодмо луозы конкурслэн финалаз гинэ, кудӥз ортчоз 4-тӥ шуркынмонэ, Кунлыклэн нуналаз. Ужрадэз адӟыны луоз та нуналэ ик «Мынам Удмуртие» каналысь (0+). Учкисьёс СМС-куара келяны быгатозы. Мыло-кыдогес кариське!
 Елена Волкова.
 Ватсалом на: Яр ёрослэсь конкурсэ пыриське Татьяна Данилова «Шундыё шуд» кырӟанэн. Кылъёсыз Алексей Ельцовлэн, нош гурзэ гожтӥз Елена Васильева. Жаляса верано: Красногорск, Юкаменск, Балезино ёросъёс вожвылъяськонэ туэ уг пырисько. 
  
  
   Пӧрмиз ук, пӧрмиз   Ваньмыз тодо, кезьыт толъёсы асьме палан емышо садъёс кынмо, куасьмо. Кӧня куректӥське соосты кораку, бакчаысь куяку. Озьы ке но, нош но нош будэтэм потэ, мукет сортъёсты ни басьтыса. Озьы колоновидной улмопу но басьтыса будэтӥ ни. Емышсэ сётыса ӧз вуы, кынмиз. Соку ичи гожъяло но верало вал, асьме палан сыӵеос емышсэ уз сётэ шуыса, кынмозы гинэ. 
   Али басьтоно кариськи полукарликовой улмопуосты, бырйи «Серебряное копытце» но «Приземленное» сортъёсты. Та улмопуос ӝужыт уг будо, милям одӥг но ӝыны метр гинэ будӥз. Емышез но одӥгаз вал ини. Улмоосын вайёсыз музъем вылэ ик лэзисько, улаз кӧс пул тыроно луиз. Толалтэ таосты быдэсак лымыен шобыртыны яке лутросилэн биньыны луэ. Мон озьы ик карылӥ.
 Табере валэкто, кызьы выжыятоно. Музъемлы матэ лэзькем вайзэ сюен согисько, вылаз нюрттэт понӥсько, гужем ӵем ву киськасько. Нош сӥзьыл учкисько ни, выжы лэзизы-а, ӧз-а шуыса.
 Кылем арын одӥг ваез выжы лэзиз, туэ нош кык вайёсыз выжыяллям. Макем шумпотӥ соосты адӟыса! Пӧрмиз ук, пӧрмиз, шуисько! Тани фотозэ но келясько. Сюе ваез согыку, одно ик сулзэ улӥ вандоно, отысь кылдоз выжы.
 Тӥни табере озьы будэтыса, трос улмопу будэтыны луэ. Уксё но шыръяськоз, мылкыд но умой луоз. Оло, тӥлед но яралоз, озьы будэтыны дэмласько!
 Любовь Третьякова.
 Глазов ёрос.
   Кисьты, арган, жингрес гурдэ!   Пӧжы гуртысь «Пестросаес» фольклор коллективлэн аспӧртэмез но быгатэмез сярысь удмурт шаерлэн палэназ но тодо ни. Кытчы но уг вуы, кыӵе сцена вылэ уг поты – учкись пӧсь кичабонъёсын пумита, нош жюри вылӥ дунъет сётэ. Туэ гужем гинэ Нижний Новгород палъёсысь вылӥ вормонэн бертӥз, туннэ дасяське ни Москвае. Отчы пестросаесъёс ӵыж-выль арганэн мынозы ни. 
   
 Глазов ёрослэсь, Удмурт элькунлэсь данзэ «Пестросаес» котькытын но вылӥ возе. «Евровидение» выллем вожвылъяськонэ но шедёно ке, отын но одно ик висъяськозы-паймытозы.
 «Пестросаес» сярысь тодэм-кылэм ни Кун Думалэн депутатэз Н. Н. Мусалимов но. Удмуртлыкмес утёнын тазьы тыршемзы понна тау карыны со Пӧжые ачиз лыктылӥз.
 - Тӥляд кадь фольклор коллективъёс шаерамы ӧжыт ӧвӧл, со туж умой. Удмурт кылмы мед чузъяськоз, калык эктонъёсмы мед тыпыртозы-кылӥськозы, - мылкыдзэ усьтӥз со калыклы.
 Николай Николаевич ваем дуно кузьым – арган. Ӵыж-выль эшсэ соку ик уже кутӥз ни арганчи Пётр Антропов. Калыкез шулдыртыны мугез но бадӟым кемдӥз – клублэн залаз тыро ӝӧкъёс сьӧрын пукизы гуртысь песянайёс-песятайёс. 1-тӥ коньывуонэ данъяськомы арлыдоосты. Ӟечкыланъёс, сюлмысь тау каронъёс, кырӟанъёс – ваньмыз туннэ соослы сӥземын.
 - Макем бадӟым вал ужлы тӥляд мылкыдды, ужез котьмалэсь но вылӥ дунъямды – сыӵезэ али уд ни адӟы. Кивоштӥсьёсмы понна тӥ котыр ласянь адӟем карымонэсь. Егитъёсмылы, будӥсь нылпиослы – валэктэ, индылэ, визь-кенеш сётыны эн кепыралэ. Мед тӥлесьтыд дышетскозы улыны, вамышъёссэс тӥя мед мерталозы, - шуиз Глазов ёрослэн тӧроез В. А. Терский.
 Шӧдӥське, таӵе пумиськон арлыдоослэсь сюлэмъёссэс шунтэ но шумпоттэ. Ог-огенызы вераськонъёссы но уг быро ни. Нош сюлмысь кисьтӥськись чебер кырӟанъёсты кылыса, синвуоссэс ик ӵушыса пукизы.
 Лариса Гурьянова. Глазов ёрос.
 Туспуктэмъёсыз авторлэн.
   ӟечесь-буресь, сузэръёс но вынъёс!   Егитъёслэн этнокультурая «Палэзян» фестивальзы улсын Глазовын но Глазов ёросын шуныт пумиськонъёс ортчизы. Таяз радэ удмурт егитъёс доры вуиллям Коми улосысь кырӟась Анна Немчинова но Эстониысь «Хыбехал» ансамбль. Куноосты нырысь ик пумитазы дондыкаръёс. Калык сямъя, перепечен, кырӟанъёсын. Кинлы сыӵе пумитам уз яра! Туж шуныт мылкыдын бертӥзы отысь куноос. Лыктэмзы бере, соос Глазовысь педагогической институтлэн выль корпусаз концерт сётӥзы ини. 
   Нырысь ик сцена вылэ потӥз Анна Немчинова. Яркыт куараеныз, чебер турлы дӥськутэныз но сюлмо вераськеменыз со ваньзэсты синмаськытӥз. Ачиз со Коми улосысь Усинск карын улэ, кырӟась но ведущий луэ. Троссэ кырӟано мадьёссэ песянаезлэсь кылэм но басьтэм. Асьме шаерамы со нырысьсэ. Калыкмылы, куно каремзылы синмаськемзэ но паймемзэ вератэк ӧз кельты:
 
 - Кыӵе пайми но шумпотӥ, «Марья моль» кырӟанмес Удмуртиын но тодо-кырӟало шуыса. Бадӟым тау сокем шуныт пумитамды понна. Мон татысь кошкыса ӧй вуы на, но сюлмы берлань куриське ни шаерады, - шуиз Анна.
 Шуныт кичабонъёсын нылпиос, студентъёс но дышетӥсьёс пумитазы Эстониысь «Хыбехал» ансамблез но.
 - Тэре! Ӟечбуресь! Здравствуйте, наши братья и сестры, – люкаськемъёслы йыбырттӥзы соос.
 Кыдёкысь вуэм артистъёслэн верамзыя, тросэз соос талэсь азьвыл но Удмуртие вуылӥллям ини. Но Глазов палъёсын – нырысьсэ. Асьсэос соос Россиен кунгожлы туж матын уло, тужгес но Псков улослы. Соин ик троссэ отысь улӥсьёслэсь басьтӥллям. Но басьтэмзэ ас манеразы берыктыса кырӟало-экто.
 - Нош мар со «Хыбехал»? – юатэк ӧз чидалэ концертэ лыктэмъёс.
 - «Серебристый» шуэмез возьматэ та кыл. Гадь выламы ми трос азвесь ошылӥськомы, но сьӧрамы вайыны соосты ӧм быгатэ, уго кунгож сьӧры потыку, декларациын сое возьматоно луоз, - мылысь-кыдысь валэктон сётӥзы эктӥсьёс.
 Паймымон потӥз мукетыз но: Эстониын улӥсьёс пичи калыкъёслы люкисько на вылэм.
 - Мы представляем народность «сето», - шуэ ансамбле пыриськись воргорон Райво. Ачиз со – инженер-педагог, но сцена вылын зэмос эктӥсьлы пӧрме. Мукетъёсыз сямен ик, конешно.
 Сцена вылэ ог-огзэс вошъяса потазы на асьме но кырӟасьёс-эктӥсьёс: калык эктонъя «Ромашка» студиысь нылъёс (кивалтӥсьсы Марина Тумашова), Эльвира Хакимова, Анна Суронова, Ольга Барышникова. Шуныт кичабонъёс, сюлмысь потэм кылъёс, туспуктэме ӵошен пуксён – кема кыстӥськиз люкиськон.     
 Но лыктэм артистъёс понна шуныт пумиськон таин ӧз йылпумъяськы на. Куноосты чидатэк витизы ни Глазовысь Эшъяськон юртын.
 Елена Пономарева. Глазов кар.  
 Туспуктэмъёсыз авторлэн.
   ГТО: мугорез кыдатон, лулэз лӧпкытон   Шулдыр куазь юн лӧпкытэ мылкыдэз. Карысь стадионэ пырыса, шӧдӥсько, бурдъёсы кадь потӥзы. Аслам но мар ке но лэсьтэме потыны кутскиз: бызьылыны, тэтчаны, шудыны. Стадионын али гинэ йылпумъяськиллям ёросысь школаосын дышетскисьёслэн кроссы. Нош ӝоген старт сётозы ёрос администрациын ужасьёслы. Туннэ соос татчы ГТО-лэсь куронъёссэ быдэстон вылысь люкаськиллям. 
   - Туэ ӵошатсконъёс радъясько эскерон вылысьгес. Вуоно аре ини вань ужасьёс кыскемын луозы та уже. Паймытӥз но шумпоттӥз соиз: ёрос администрациын 130 адями ужало ке, 90-эз мылкыд каризы туэ ик пыриськыны, - вера ёросысь спорт удысэн кивалтӥсь Александр Столбов.
 Пусйыны луэ: ӵошатсконъёсы тазьы дэмен потон ӟеч сяме пыӵамын ини. Угось куинетӥ арзэ ёрос администрациын ужасьёс спартакиадае пырисько: тол но, гужем но. Палэнэ кыльымтэ та ужрадлэсь ёрос тӧро В. А. Терский но. Со гира ӝутъя, ыбылӥське, ГТО-ен пуктэм куронъёсты быдэстэ, шуэ А. С. Столбов.
 Ыбылӥськон радъяськиз ни вал азьвылгес, карысь тирын. Судьяос но ушъяллям: валэктонэз, пе, ӧвӧл, кызьы автоматэз возёно, кытчы мертаськоно – ваньзэ тодо. 50-ысь 24 очко люкано, тросэз сое пӧрмытӥллям, нош В. А. Терский, И. И. Першин, Е. А. Попова но мукетъёсыз ог 40 пала люкаллям.
 ГТО-лэн куронъёсызъя, спортлэн 3-4 ёзэтъёсыз одно ик быдэстон вылысь пусъемын, озьы ик 2-4 ёзэтъёссэ луэ на ас мылкыдъя бырйыны.
 - Ӵошатсконъёсын возьматэм лыдпусъёсты ваньзэ ивортомы А. Г. Дюкинлы, со юнматэмын уйпал ёросъёсъя кивалтӥсен, - нош валэктэ Александр Сергеевич.
 Арлыдзыя ГТО-ез сётӥсьёс пӧртэм ступеньёслы люкисько. Тужгес бадӟымез команда туннэ – 7-тӥ ступене пырисьёс, 32 мурт.
 Эскеронъёс радъяськизы стадионлэн пӧртэм сэрегъёсаз. Отын но татын кылӥсько ог-огзэс лӧпкытӥсь кылъёс, кичабонъёс. Куд-огезлэн кышканзы но вань: пӧрмыто меда? Но адӟиське – тыршо ваньзы. Тазьы пӧлазы шедьыса, аслам но мылкыды ӝуатскиз. Соос но шуо: тунсыко, астэ эскерем потэ.
 Секытгес сётӥськиз бызьылон. 2 иськемъем сюрес стадионын вить котыр луэ. Но нокин ӧз кожы, ӧз аналскы.
 - Йылпумъянъёсъя одно ик люкаськомы на. Ӟечъёссэ пусйытэк, сӥлы карытэк ум кельтэ. Калыклэн ГТО-лэсь палэнэ кылемез уг поты. Тани нош куриськисьёс вал ни – «Огъя Россия» партилэн ёзчиосыз, - шуэ валтӥсь судья      А. С. Столбов. Шӧдӥське, та ужлэн радъяськемез солы мылкыдызъя.
 4-тӥ коньывуонэ нош дасясько спортъя ужрадэ пыриськыны - карын ортчоз "Кругосветка Удмуртии". Отын возьматэм йылпумъянъёс ГТО-лэн зачётаз пырозы.
 Лариса Быгинская. 
 Глазов ёрос.
 Туспуктэмъёсыз авторлэн.
      
   Вормонэн бертӥзы   Куарусёнлэн пумаз Балезиноысь «Буринские горы» базаын Балезино ёросысь гурт возёсъёсын ужасьёслэн туризмъя V-тӥ ӵошатсконзы ортчиз. Таин огдыръя ик радъяськиз нырысетӥез элькун турслёт но. Ужрадэ пыриськизы даслэсь уно командаос. Соос пӧлысь сизьымез – балезиноос. 
   Вуиллям Вотка ёросысь «Учхоз Июльское» но Дэри ёросысь «Восточный» огазеяськонъёсысь, Ува ёросысь «Колхоз Авангард» СПК-ысь командаос.
 Ӵошатсконэ пыриськыны мылкыд каризы Глазов ёросысь «Коммунар» СПК-ысь ужасьёс но. Соосын ӵош  ик – кузёзы Юрий Николаевич Дягелев.
 Командаос тунсыко нимъёс но речёвкаос дасяллям. Ваньзэсты паймытӥзы сергиноос – соос смурфикъёслы пӧрмытскиллям. Но азьпалан вань командаосты витё на вал пӧртэм пумо конкурсъёс. Гурт удысын ужасьёс эскеризы быгатонлыкъёссэс ориентированиеын, «полоса препятствий» шуонэз ортчонын, пӧрасьёслэн конкурсазы, машинаез кысканын но трос мукетаз. Кузёослы нош дасямын вал нимысьтыз эскерон – дартс но ыбылӥськон.
 Коммунаръёс возьытэ ӧз уськытэ: тросаз конкурсъёсын вылӥ баллъёс люкаса, нырысетӥ интые потӥзы. Кивалтӥсьсы но ушъямон быгатонлыкъёссэ возьматӥз, кузёос пӧлын озьы ик вормись луиз.
 Вераны кулэ, элькун турслёт Быдӟым Вормонлэн 70 ар тырмонэзлы сӥземын вал. Соин ик одӥгаз конкурслы военной кырӟан дасяно луиз. Татын коммунаръёс воксё паймытӥзы люкаськемъёсты. Мумизлэн А. В. Главатскихлэн кылъёсызъя «Шудо улон понна кулэ ӧвӧл война» кылдытэм кырӟанзэ мадиз Валерий Главатских. Командалы, валамон, - эшшо баллъёс.
 - Та выллем ӵошатсконэ мон  нырысьсэ пыриськисько. Мыным туж кельшиз. «БЭМС» командаямы кужмоесь, чырмытэсь но визьмоесь адямиос люкаськизы. Ваньместы валтӥзы кузёмы – Юрий Николаевич Дягелев но профсоюз ёзэтмылэн кивалтӥсез Екатерина Геннадьевна Каркина. Та быдӟа ӵошатсконын ми вормисе потӥмы шуыса, туж данъяськисько, - шуэ «Коммунар» хозяйствоысь бухгалтер Эльмира Кулиева. 
 Вормисьёслы гурт удысъя профсоюзлэн элькун комитетэзлэсь кузьымъёс сётъямын вал.
 Елена Пономарева. 
 Балезино-Глазов ёросъёс.
   Автобус понна – 20 манет   16-тӥ октябре Ижын кенешизы энергетикая министерствоысь тарифъёсъя комиссия но ЖКХ-ысь ӧнерчиос. Вераськон мынӥз общественной транспортын ветлон дунъёсты будэтон сярысь. Огкыл шедьтыса пусъемын вал, 1-тӥ ноябрьысен автобусын ворттылэмед понна 20 манет тыроно шуыса. Нош электронной картая – 19 манет. 
   Таӵе кичӧлтонэн потӥзы нуллӥсь-вайисьёс: элькун кивалтӥсьёслы огъя гожтэт гожтӥзы, кытын туж куризы  дунъёсты будэтыны. Валэктонзы – бадӟым ыштонъёс адӟо ёзъёслэн, топливолэн дуномеменызы, кредитъёс понна бадӟым тыронъёсын. Вылаз ик мынӥсь-ветлӥсьёслэн лыдзы синоме.
 Билет дунэз 20 манет карыны куро вал тулыс ик, но элькун кивалтӥсьёс соку соглаш ӧз луэ.
 Берпуметӥзэ шаерын автобусын ветлон дунъёсты будэтӥзы вал 2014-тӥ арысь 1-тӥ мартэ -16 манет интые 17 луиз. Нош шорлыдын Удмуртиын берпуметӥзэ сизьым но ӝыны аръёс куспын каръёсын мынон-ветлон дунъёс кык поллы йылӥзы.
 Галина Сунцова.  
   Ярмарка жингыртӥз   Куарусёнлэн берпуметӥ шутэтскон нуналаз Балезиноын «Юнда-базар» вузкарон-ярмарка ортчиз. Ужрадэ лыктӥзы шаермылэн пӧртэм сэрегъёсысьтыз вузкарисьёс. Игралась, Селталась, Глазовысь куноос но ёросысь лыктэмъёс ваньбурзэс вузаны поттӥзы: бакча емыш, ю тысь, чечы, кидыс, сяська но трос мукетсэ. Кибашлыос ушъяськизы аспӧртэмлыко киужъёсынызы. Калык ӧз бырылы Юндаысь, Карсовайысь, Сергиноысь ваем киужъёсын лавкаос дорысь. 
   Кин басьяське, кин шулдыръяське. Нылпиос шудо Ушурысь Лӧпшо Педунен, лашкинъяло пичи валэн, шудо-серекъяло. Тросэз паймыса учко песянайёслэсь ыжгон черсэмзэс.
 Мылкыд карисьёс гуртазы мебель но бырйизы. Огкылын вераса, котькудӥз сюлэмызъя вуз шедьтӥз.
 Ярмаркаез радъяз Калык творчествоез но лулчеберетэз азинтонъя центр. Отын ужасьёслэн чакламзыя, ужрадлэн вашкала шӧмыз кулэ луыны. Калык мед шӧдоз со вакытэз, ку ӵыжы-выжыосмы кунгож сьӧрысь вузкарисьёсын вузкарон кусыпъёс юнматӥзы.
 Ужрадэз усьтонын калыкез пумитазы купец но купчиха. Соос мачкизы, кызьы вашкала дыръёсы ярмаркаос ортчылӥзы Кестымын, Пыбьяын, Эркешевоын. Соку калык куэм арбериос, ыжгонлэсь керттэм, кулэсь вурем дӥськут вузалляз.
 Юнда-базар азьло ортчылӥз Юнда черкогуртын. Отын эктылӥзы юнда кадриль. Ужрадэз радъясьёс сое улӟытыны малпазы. Котькудӥз мылкыд карись эктыны быгатӥз. Нош сыӵеосыз туж трос вылӥллям. Огдыре быдэс площадь кадриль эктӥз.
 Пыбьяослэн лавказы ушъямон Пыбья гуртысь культурая юртын ужасьёс но азьласянь базаре мыныны дасяськизы. Асьсэ дорын поттэм-будэтэм ӟечлыко ваньбуренызы лыктэмъёсты шумпоттӥзы. 
 - Туэ пыжос трос пыжимы, - мачко Татьяна Данилова но Люция Князева. - Кубистаен, губиен, сӥлен перепеч пӧрамы. Чай юон турынъёс куасьтӥмы. Песянайёс ыжгон ваизы. Арысь аре ужрадэ пыриськыса, валамы ни, калык юн кулэяське сугонлы но вениклы. 
 Ваньмыз со азбаразы вал. Пыбьялан ческыт вузы, со понна татчы трос калык лыктэ. 
 - Ву Куашногуртысь вуэ, малы ке со ваньмызлы юн яра. Ми шуиськомы, нимысьтыз ву маршрут усьтэмын шуыса: Балезино – Нурызово – В. Кестым – Пыбья.
 Со сярысь нылкышноос сценка дасяллям, частушкаос чаклаллям.
 Гуртын улӥсьёс но ужрадлэсь палэнэ уг кылё. Пыбьялан юн трос кибашлы нылкышноос. Аспӧртэмлыко, чебер керттэм арбериоссэс базаре потто. Тани Тамара Леонидовна Наговицына киужъёсын но выре, гужем бакчаяз трос пӧртэм сяськаос будэтэ. Солэн лэсьтэм ужъёсыз пыбьяослэсь азбарзэс ярмаркаын туж чебермало.
 Йылпумъянъёс  
 Арысь аре «Юнда-базаре» пыриськемъёс пӧлысь пӧртэм номинациосъя вормисьёсты быръё. Кылем арын пыбьяос калыкез паймытӥзы аспӧртэмлыко сульдэренызы – соослэн со улэп вал - но лавкаенызы. Со понна нырысетӥ инты басьтӥзы.
 Туэ  но Пыбьяысь культурая юрт вормисьёс радэ шедиз. Жюри пусйиз укыр чебер лэсьтэм азбарзэс. Киысь кие вошъяськись пус, Дворовой, туэ нош ик соос кие кылиз. Со сяна, гуртазы дуно кузьымен бертӥзы.
 Вашкала удмурт сиён, саламат, пӧрамзы понна син-пель кузьым басьтӥзы Ушурысь культурая юртын ужасьёс. Нош тужгес но трос вуз – 150 мешок ю тысь - вузам «Орловское» эштосысь вузкарись.
 Альбина Бушмакина.
 Балезино ёрос.
 Туспуктэмез авторлэн.
   Таӵе вузэз карысь уд басьты   Глазов карысь Спортъя Йӧ дворец доры интыяськем павильонын вить нунал ӵоже вузкаронъя ярмарка ортчиз.  Туэ со кыкетӥзэ радъяськиз ни. Отчы пыриськиз Украинаысь но Россиысь 98 предприятие. Вузкарисьёс лыктӥзы Архангельск, Вологда, Оренбург,  Краснодар улосъёсысь, Мордовиысь, Кабардино-Балкариысь но мукет улосвылъёсысь. Ӝажыос вылэ интыяськиз шаерысьтымы дас ньыль предприятиослэн вуззы. 
   
 Адӟытонэз усьтӥзы Глазов карлэн йырыз Олег Бекмеметьев, промышленностья но вузкаронъя министрлэн воштӥсез Галина Трегубова, ярмаркаен кивалтӥсь Гульнара Вазихова. Соос пусйизы, ярмарка рынокын ас интызэ шедьтӥз шуыса. Сиён-юон но мукет вузъёс ӟечгес луизы, улосъёс вискын вузкарон кусыпъёс юнмало. Со тужгес но умой али, ку кунгож сьӧрысь ваем вузэз асьмелэныз воштыны дыр вуиз.
 Дунъёс шоры учкытэк, тужгес но трос калык люкаськемын вал чорыген, сӥлен вузкаронъя ӝыжыос доры. Челябинскысь фермеръёс вузкаро ӵынатэм сӥлен, колбасъёсын, кӧен но трос мукет продукциен.
 - Галь, учкы, мар та? – шуэ кышномурт эшезлы.
 - Верасько ук, деликатесъёс.
 - Ойдо сю грамм ке но басьтом шӧмтыны. Кельшиз ке, эшшо лыктом на.
 
 Абхазиысь ваем сиён-юонэ ватсэтъёслы но калык кулэяське.
 - Ми приправаостэк сиён но ум дасяське, - шуэ Галина. – Абхазиын шутэтскыкумы, трос вайылӥмы, но соос быризы ни.
 Пӧртэм пумо чай, вӧй, халва, мармелад, чечы но солэсь вузъёс… Ваньзэ шӧмъям потэ.
 Туж тросэз вуз - фермеръёслэн, ужбергатӥсьёслэн тыршемзы.
 - Губи-а мар-а асьмелы вайиллям? – пайме песянай, Томскысь вуттэм уно сылалтэм но куасьтэм губи, пушмульы адӟыса.
 Нош вузкарись мачке:
 - Сылалтӥськомы бадӟым вышкыосы. Татчы но озьы ик вуттӥмы, машинаямы холодильникмы вань. 
 Вуоно толлы дасяськон мынон сярысь верало гын сапег, изьы, шуныт дӥсь-кутэн прилавокъёс дорысь черодъёс. Кышноослы туж кельшо Оренбургысь кышетъёс. Макем соос шунытэсь, небытэсь, чебересь.
 - Басьтэ ни али ик, - ӵектэ вузкарись. – Кылем арын но нырысетӥ нуналаз учкизы, нош собере лыктӥзы но ӧвӧл ни. Ӝог вузамы.
 Нош пуны кулэсь вурем пыдкук понна юри лыктӥллям кык кышномуртъёс.
 - Ми улӥмы Сибирьын, отысь кезьыт куазен но унтыен пыдъёс ӧз кынмылэ. Туннэ нылыным кык куз басьтомы, аслым но внукелы.
 - Тӥ соосты ульчаын гинэ нуллэ, - валэктэ вузкарись, - кудӥзлэн корказы пыдзы кынме, кутчало унты, нош соос эшшо но кынто. 
 
 Глазкарын улӥсьёс понна ярмарка бадӟым праздниклы укша. Котькытын но кылӥське:
 - Ярмаркае ветлӥды-а ни? Мар басьтӥды?
 Нырысетӥ нуналаз гинэ куать сюрс адями лыктӥз, нош вить нунал ӵоже кызь вить сюрс мурт котыр павильонэ кожылӥз. Куд-ог басьяскисьёслэсь мылкыдзэс мон но кылзӥ:
 - Куке-соку Воркутаын улӥсь сузэре муксун нимо ӵынатэм чорыген куноятӥз. Шӧмзэ али но шӧдӥсько кадь. Вань татын но сыӵеез, но ӧй басьты, малы ке шуоно килограммез 1800 манет сылэ.
 - Мон лыктӥ сыӵе арбери понна, кудзэ одӥг магазинысь но уг шедьты. Сюлэмыя чеберъяськон арбериос: весьёс, пель угыос, зундэсъёс.
 - Монголиысь трикотаж кылем арын басьтӥ, туж кельшиз. Туэ нош ик лыктӥ.
 - Венгерской шпик 120 манетлы но акациялэсь чечы басьтӥ. Мынам сахарной диабет, юай, кыӵеез тупалоз шуыса. Ӵектӥзы таӵезэ.
 Альбина Бушмакина.
 Глазов кар.
 Туспуктэмъёсыз авторлэн.
   Пиос армие дасясько   Азьланьтӥське сӥзьыл призыв. Пибаньшурысь 25850 номеро частьын нош ортчиз «Призывниклэн нуналыз». Ӟеч сяме пыӵам ужрадэ люкаськылӥзы сю пала егит пиос – Глазовысь но Яр, Балезино, Глазов, Дэбес ёросъёсысь армие мыныны дасяськисьёс. 
   Ужрадлэн программаез арысь аре одӥг выллемгес радъяське. Пумитан кылъёссэс но сӥзёнъёссэс пиослы веразы частьлэн командирез Сергей Золотарев но Глазовысь военком Владислав Семёнов.
 Глазов ёросысь туэ ӧжыт мурт пыриськиз: кык призывникъёс но Пониноысь нылпи юртысь бадӟым классъёсын дышетскисьёс. Табере соослэн армиын служба сярысь тодонъёссы ас синмынызы адӟемен юнмазы. Кызьы вера соосын ӵош ветлэм егитъёслэн «Диалог» центрысьтызы ӧнерчи Евгений Данилов, частетӥ экскурсия ваньзылы пиослы тунсыко. Адӟизы, кызьы служба радъяське. Казармаостӥ, дышетскон классъёстӥ ортчизы, автопаркен тодматскизы. Тылпу кысӥсьёс тылпу кысонъя ужрадъёслы дасьлыксэс возьматӥзы. Маке-маке ужъёсты пиос ас вылазы эскерыны быгатӥзы.
 Сак кылзӥзы-учкизы Пибаньшур школаын дышетскисез – «Юнармия»-лэсь ёзчизэ. Синмаськымон чебер формаез ик пиослэсь мылкыдзэс лӧпкытэ. «Юнармия» - быдэ вуымтэос понна кылдытэм выль патриотической огазеяськон, кудӥзлы кичӧлтон сётӥз обороная министр Сергей Шойгу. Балезиноос доразы та ужез радъянэн мылысь-кыдысь тыршо, уга со Атыкай музъемез утёнлы дасяськонын зэмос школаен луоз. Туж умой вылэм, таӵе огазеяськонъёсы пыриськыны ваньзылэн луонлыксы ке луысал.
 Лариса Емельянова.
 Глазов ёрос.
   Чагыр эстӥськон: 2001-тӥ арысен туннэ нуналозь   Элькунлэн Азьмуртэз Александр Соловьёв каръёслэн но ёросъёслэн кивалтӥсьёсынызы пумиськылӥз. Кенешлэн валтӥсь юанэз – газификация. Элькунын чагыр эстӥськонэз кыскон рос-прос мытэмын вал 2001-тӥ арын. Газификацилы сӥзем элькун программая нырысь ик газ вылэ выжтылэмын котельнойёс. 
   
 2001-тӥысен 2014-тӥ арозь 163 котельнойёс чагыр эстӥськон вылэ выжтэмын вал, та дыр ӵоже газ кошкон 6,8 сюрс иськем гумыос кыскемын. Огъя валысь, та вакытэ 117 сюрс квартираос но улон коркаос газэн эстӥськыны кутскизы.
 2005-тӥ арысен бадӟым лэсьтӥськон - газ гумыосты кыскон – «Газпром» ОАО-лэн «Газификация регионов Российской Федерации» инвестиционной программая азинтӥськиз. Дас арскын элькунэ чагыр эстӥськонэз вуттон понна «Газпром» огазеяськон 3,4 миллиард манет коньдон висъяз вал, со уксёлы 805 иськем газ гумыос кыскемын.      
 Удмуртиысь лэсьтӥськонъя но архитектурая министрлэн Иван Новиковлэн верамезъя, туэ элькунлэн бюджетаз газификацилы учкемын 174,2 миллион манет коньдон.
 - Федерал коньдэтысь Россиысь гурт удысъя министерство пыр басьтыны чакламын вал 149 миллион манет коньдон. Но туннэ нуналэ, секыт югдур кылдэмен, 27,4 миллион манетсэ гинэ басьтыны быгатомы на. «Газпром межрегионгаз» огазеяськон чотын 300 миллион манетлы газ гумыосты Красногорскысен Глазовозь кыскыны пуктэмын. Кузьдалаез – 65 иськем. Та газопроводлы луыса, чагыр эстӥськонэз коркаосазы пыртыны быгатозы 648 улӥсьёс, газ вылэ выжтэмын луозы 4 котельнойёс. Висъям уксё чакламын проектной ужъёслы но, - шуиз министр.
 2015-тӥ арын Удмурт Элькунлэн правительствоез Можга но Вавож ёросъёсы газ кысконъя пилотной проектъёсты улонэ пыӵатыны кутскиз. Ужрад азинтӥськоз частной инвестициос чотын.
 Елена Русских. 
 Элькунын, шорлыдын вераса, газ вылэ выжтэмын ини 66,3 процентэз коркаос. Россиын та лыдпус 66 процент луэ (70 процентлэсь ятыр - городъёсын но 54 процент пала – гуртъёсын). Приволжск федерал округъя, шорлыдын вераса, - 82 процент.
 Туннэ нуналлы чагыр эстӥськон кысконъя тужгес азинлыкоен лыдъяны луэ Алнаш ёросэз – 84,5 процентэз ик улон юртъёс но квартираос газ вылэ выжтэмын ини, Ува – 73 процентэз, Пичи Пурга – 66 процентэз.
 Чагыр эстӥськонэз кысконъя пичиесь лыдпусъёс Глазов, Сюмси, Красногорск но Эгра ёросъёсын (шорлыдын, 20 процент гинэ).
   Дэмен ужазы   Шутэтскон нуналъёсы Камбаркаын, Глазовын, Можгаын но Ярын трос квартираем коркаос дорын выльдэм шутэтскон интыос но азбаръёс усьтӥськизы. Сыӵе луонлык кылдӥз «Формирование комфортной городской среды» но «Парки малых городов»  проектъёслы луыса. 
   Программае мылысь-кыдысь пыриськизы Глазовысь Первомайская, 1 адресъя улӥсьёс. Тупатъян-выльдон ужъёслы кутэм уксёлэсь 5% соос асьсэос тыризы. Озьы, огъя кужымен машина пуктон интыос лэсьтэмын, асфальт выльдэмын, адямиослы мынон-ветлон сюресъёс тупатъямын. ЧМЗ-лэн юрттэменыз, нылпиослы городок инъямын.
 Азбарез усьтонъя ужрад 4-тӥ ноябре ортчиз. Калыкез шулдыртӥзы карысь творческой коллективъёс.
 Нош Ярысь Флор Васильев нимо урамысь ньыль коркаослэн азбаръёссы выльдэмын. Лэсьтэмын тротуаръёс, пуктэмын ӟусъёс, буямын палисадникъёс. Коркаос вискытӥ машинаослы ветлон сюресъёс тупатъямын. 
 Программа вить арлы чакламын. Отчы пыриськоз на 108 корка.
 Шутэтскон нуналъёсы Камбаркаын, Глазовын, Можгаын но Ярын трос квартираем коркаос дорын выльдэм шутэтскон интыос но азбаръёс усьтӥськизы. Сыӵе луонлык кылдӥз «Формирование комфортной городской среды» но «Парки малых городов»  проектъёслы луыса.
  
 Программае мылысь-кыдысь пыриськизы Глазовысь Первомайская, 1 адресъя улӥсьёс. Тупатъян-выльдон ужъёслы кутэм уксёлэсь 5% соос асьсэос тыризы. Озьы, огъя кужымен машина пуктон интыос лэсьтэмын, асфальт выльдэмын, адямиослы мынон-ветлон сюресъёс тупатъямын. ЧМЗ-лэн юрттэменыз, нылпиослы городок инъямын.
 Азбарез усьтонъя ужрад 4-тӥ ноябре ортчиз. Калыкез шулдыртӥзы карысь творческой коллективъёс.
 Нош Ярысь Флор Васильев нимо урамысь ньыль коркаослэн азбаръёссы выльдэмын. Лэсьтэмын тротуаръёс, пуктэмын ӟусъёс, буямын палисадникъёс. Коркаос вискытӥ машинаослы ветлон сюресъёс тупатъямын. 
 Программа вить арлы чакламын. Отчы пыриськоз на 108 корка.
 Николай Петров. Глазов-Яр.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Улон дунъя кык витьёслы   Глазов ёросысь Кочишево школаез 1978-тӥ арын йылпумъясьёс быдэс классэнызы колхозазы кыльыны кенешизы. Мукет гуртъёсысь дышетскыны ветлӥсьёс гинэ кошкизы кадь соку. Та выпусклэн туспуктэмез али ке но Кочишевоысь музейын утиське на. 
   Ортчизы аръёс. Колхозэ кылемъёс, кӧня ке дыр ӵоже ужаса, кин кытчы пазьгиськизы. Кыльысалзы но, вылды, эштоссы ке ӧй бырысал. Тужгес но золъёсыз пӧлысь огез хозяйство воштӥськонъёс дыръя син азьын куашказ, тус-тас луиз. Гурт городлы матын интыяське бере, ужасьёс ваньмыз сямен карысь уж шедьтылӥзы. Со выпускникъёс пӧлысь одӥг мурт гинэ городэ но, палэнэ но ӧз кошкы, вань улонзэ гурт ужен герӟаз.
 Людмила Леонидовна Корепанова, школаез йылпумъяса, Тат-Парзиысь фермаын скал кыскись луыса ужаз. 1979-1984-тӥ аръёсы Челябинскысь Троицкой ветеринарной институтын дышетскиз. 1984-тӥ арысен ини со ветврач луыса тырше. Туэ со 55 арес тырмонзэ пусйиз. Нялтас вераса, мукетъёсыз но ӵош дышетскем эшъёсыз, соос пӧлын картэз Виктор Михайлович но, та арын дано лыдпуссэс пусъё. Та выпуск понна, озьыен, шудо ар.
 Людмила Леонидовна сярысь гуртоосыз шуныт кылъёсын гинэ вазисько. Котьку лякыт, пальпотӥсь, котькыӵе ужез яратӥсь но гажась кышномурт – кызьы со сярысь лек кылын вераны дӥсьтод! Калыкен но, пудоен но со огкыл шедьтэ, улытозяз но, дыр, нокинэ обидемез-куаретэмез ӧвӧл.
 - Лякыт кузпал, яратӥсь анай, табере ини – нунокъёссэ нуныятӥсь егит песянай, Людмила Леонидовна котыр ласянь адӟем карымон кышномурт. Кема аръёс ӵоже ини со кырӟа Кочишевоысь ансамбльын. Уж дураз со туж оскымон, ответственной, ӧтё ке – мынытэк уз чида. Куинь-ньыль аръёс талэсь азьвыл, колхоз быриз бере, ми солы ветфельдшерской пункт усьтӥмы. Табере со пудоез висёнъёслэсь эмъянъя Глазовысь ветстанцие пыре. Ужез солэн юн трос: ветлоно луэ гуртъёстӥ, Кочишевоын сяна, ужа на Удмурт но Тат. Парзиосын, «Урак», «Штанигурт» поселениосы пырись гуртъёсты обслуживать каре. Та нуналъёсы Людмила Леонидовна пусъемын вал «Глазов ёрос» муниципал кылдытэтлэн Данъян грамотаеныз, - вера «Урак» поселенилэн кивалтӥсез Татьяна Вениаминовна Бабинцева.  
 Уно аръёс ӵоже Людмила Леонидовна милям лыдӟисьмы луэ. Ачиз верамъя, трос тунсыкозэ шедьтэ со газет бамъёсысьтымы, яратыса лыдӟе ӟеч ужасьёс но кибашлы муртъёс сярысь. Табере, озьыен, соос радын луоз аслаз туспуктэмез но. Ми туж данъяськиськом, сыӵе умой адямиос сярысь газетысьтымы трос лыдӟисьёс тодозы шуыса.
 Юн тазалык но капчи мылкыд Тӥледлы, гажано Людмила Леонидовна! 
 Елена Пономарева.
 Глазов ёрос.
 Туспуктэмез авторлэн.
   Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
   Аслэсьтыз будэм семьязэ шудо шуыны уг луы. Песянайзы кулэм бере, анайзы юыны ӧдъяз. Атайзы со вакытэ ӧй вал ни – вуэ бырыкуз, Олялы 5 арес гинэ тырмиз. Трос нылпиё семья шуге-леке шедемъёс радэ шедиз.
 Ӝоген бадӟымез сузэрзы - Ирина - бызиз, мукет гуртэ кошкиз, Васязэс армие нуизы. Оля бадӟымез кылиз, со бӧрсьын – эшшо куинь нылпи: Миша, Аня но Андрей.
 - Мам, эн ни юы, - ӵем сюлво- рылӥз Оля.
 - Мон ваньзэ валасько, но дугдэме уг луы, - йырзэ но ӝутытэк, вазёз вал мумиз.
 Олялы со интые колхоз гидэ васьконо луылӥз, эшшо ик со вылын - пиналъёсты сюдон, дӥськут миськон. Ку гинэ урокъёссэ лэсьтыса вуылӥз? 
 - Огпол толалтэ васькисько шуре. Отын Оля пинал дӥсьёссэ гылъя. Перчаткитэк, кезьыт ошмес вуын киосыз кынмиллям ни, горд-гордэсь. Ну бен жаль потӥз ук! Кылем дӥсьсэ мон юрттӥ ни гылъяны, каль но со куанер пинал син азьысьтым уг кошкы, - тодаз вае гуртысь кышномурт.
 41 аресаз мумызы улонысь кошкиз. Олялы соку 16 гинэ вал.
 - Пичи дырысеным, бабае кадь, дышетӥсь луэме потылӥз. Дышетӥсе но, Инесса Георгиевна, «давай, нылы, тон дышетскы, эн аналскы» шуоз вал. Но ӟеч адямиослэсь ӧй кылзӥськы бере, асме сяна, кинэ виноват каром на? – шуэ кышномурт.
 Ӝоген 25 аресъем воргоронэн тодматскиз. 18 тырмыса, Оля но Аркаш кузпалъяськизы.
 - Аркашлэн но семьяез умой ӧй вал, мумиз но тятез юылӥзы, ачим но озьы будӥ. Соин ик мынам туж потэ вал сыӵе семья, сыӵе улон сэрег кылдытыны - картэлэн отчы котькытысь но котьку бертэмез мед потоз. Аслым ачим шуи соку: пиналъёсы мумызы понна ноку медаз возьдаське, - сюлэмзэ усьтэ кышномурт.
 Ефремовъёс улӥзы общежитиын, семьяязы куинь нылъёс вордскизы. Котькудзэ дышетыны турскизы: бадӟымез – Юля – Глазовысь ГГПИ-ез быдтӥз, Парзи школаысь пиналъёсты англи кыллы дышетэ; Алёна УдГУ-эз йылпумъяз, ужа но магистратураын дышетске на; Катя вуриськисьлы но парикмахерлы дышетскиз.
 Мамазы нокыӵе ужлэсь уг йӧнскы, пичи дыръязы кык-куинь но интыын тыршылӥз. Тужгес секыт дыръя Москвае но ветлоно луиз. Аркаш лэсьтӥськонъёсын ужалляз, бадӟым семьялы уждунэз ӧз тырмылы. Берло дыре огъя улонниын секыт улыны луиз, соин кузпалъёс, ипотека басьтыса, квартирае выжоно кариськизы.
 Ул гинэ, ул ни вылэм. Но малпамъя уг луы. Секыт висьыса, улонысь кошке Олялэн кузпалыз.
 - Кошкемзэ валаса ни, ӵош молитва лыдӟим. Берпуметӥ кылъёсыз вал: «Табере тон кызьы?», - куараез дыректэ кышномуртлэн. – Но со милемды отысен уте, милемлы юрттэ.
 - Оля, туннэ тонэ мар ке шумпоттыны быгатэ на-а?- юасько.
 - Шумпотӥсько котькуд нуналлы, куазь югдэмлы. Шумпотӥсько, нылъёсы вань шуыса. Мон соос понна улӥсько. 
 21-тӥ шуркынмонэ Ольга Валериевна вордскем нуналзэ пусйиз, нош арня пумын эшшо одӥг праздник – Анайлэн нуналыз. Туж сӥзем потэ та сюлмо кышномуртлы: улон сое ноку медаз обидьы ни, матысь адямиосыз котьку вӧзаз мед луозы.
 Елена Пономарева.
 Глазов кар.
 Туспуктэмез авторлэн.
   Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    
 Артур – семьяын нырысетӥ пинал. Чупрес, мылкыдо, визьнодо будэменыз ваньзэсты шумпоттӥз. Тазалыкеныз герӟаськем сюлмаськонъёс кутскизы, куке пияшлы 9 арес ни вал: синъёсыз шуак ляб адӟыны ӧдъязы. Нош солэн мылкыд куриськиз бызьылыны, валэн ворттылыны, вожмаськыса футболэн шудыны. Эмчиос физкультуралэсь палэнтӥзы, но умой, шуэ, дышетӥсьёс уроке лэзьылӥзы, озьы эшъёсыныз ӵош быгатэмезъя турскиз.
 -  Азьло сокем ик шугъяськонъёс ӧй вал кадь, ужатэк но ӧй улы. Мон веть «Коммунарын» кладовщик вал. Берло дыре синъёсы уката лябомизы, ужамысь но дугдӥ ни: 1-тӥ группа сётӥзы, - вера Артур.
 Спортлы мылкыдыз уг кысы. Тол но гужем ӵошатсконъёсы пыриське. Сюлэмызъя солы капчи атлетика: яратэ бызьылыны, кузьдалае тэтчаны, ядро донганы.
 Синъёсыдлы шуккет уз лу-а шуыса юамысьтым, валэктэ:
 - Мон веть кужмысь уг лэсьтӥськы, эскериськыса. Собере та уж мыным кулэ. Шумпотыса элькун ӵошатсконъёсы но мынӥсько.
 Егит спортсменлэн 21 медалез люкаськем ини. Верамезъя, ваньмыз солы одӥг кадь дуно. Нош басьтэмын соос ёросысь ӵошатсконъёсын, уноез элькун радысь ваемын. Учконо ке, медальёсаз кык пӧртэм гинэ лыдпус – 1 яке 2. Озьыен, со вормисьлэн яке призёрлэн данъетъёсыз. Спортын быгатонлыкъёссэ Артур азьланьтыны чакла. Со сяна, вань чагыр малпанэз но – Удмуртилэн сборнояз шедьыны, собере паралимпийской шудонъёсы пыриськыны.
 Семьяё воргорон. Вань солэн зэмос кузё луон ласянь малпанъёсыз но. Корка пуктоно, нылпи вордоно, шуэ. Ваньмыз та ӟеч малпанъёсыз мед быдэсмозы! Тазалыксэ но утьыны мед быгатоз!
 Лариса Быгинская.
 Глазов ёрос.
 Туспуктэмез авторлэн.
   Витиськомы тонэ Вормонэн!   4-тӥ ноябре асьме шаермы бадӟым лыдпусэз пусъёз. 95 ар ӵоже Удмурт Элькунмы Росси Федерацилэн мукет субъектъёсыныз оградын сылэ. 95 ар ӵоже шаермылы нимаз кивалтэт оскемын. 95 ар ӵоже асьме вордскем кылмы ӟученыз артэ вамыштэ. 
   Дано лыдпусэз пусъён улсын шаерамы ортчо сӥё-дано ужрадъёс, пумиськонъёс. Та радэ ик пыртыны луоз «Элькуновидениез» но. Арысь аре ортчылӥсь ужрадэз элькунмылэн котькуд сэрегаз яратӥзы ини, сое витё, асьсэ кырӟасьсы понна «висё», мукет ёросъёсысь выль кырӟасьёсын тодматско.   
 Туэ «Элькуновидение» конкурслэн кыкетӥ этапез ортчиз 17-тӥ октябре Ижысь Культурая «Аксион» юртын. Сцена вылэ огзы бӧрсьы огзы потазы 14 ёросъёсысь вуэм кырӟасьёс. Соос пӧлын - Глазов ёросысь Юрий Князев но.
 Та конкурс – кырӟасьёс понна бадӟым эскерон. Но Юрийлэн со нырысетӥез вамышез ӧвӧл ини, ассэ эскериз элькун но огъяросси конкурсъёсын, солэсь кырӟамзэ кылӥзы, солы пӧсь чабизы ни Йошкар-Олаын но Москваын. Бадӟым оскон сётэ туэ «Песенный каскад» эстрадной кырӟанъя элькун конкурсэ пыриськемез но – отысь со 1-тӥ степенё лауреат луыса бертӥз.
  
 Конкурс ньылетӥзэ ке но радъяське, Глазов ёрос кык ар отчы ӧз ни пыриськылы.
 2012-тӥ арын ёрослэсь данзэ утиз вал Александр Леонтьев. Со бере – чалмыт луиз. Валамон, кык ар ӵоже конкурс кужмояз, куронъёс эшшо юнмазы, дыр. Дунъясьёсты но паймытыны кырӟасьёслы секытгес луоз ини. Но шуг-секытъёс Юриез уг кышкато, шӧдске.
 – Лулчеберетъя но туризмъя центрлэн планаз туэ одно ик пусъемын вал «Элькуновидение» конкурсэ пыриськон. Но ужмы кема гинэ пӧрмытэк улӥз. Мылкыдмы ик куашканы кутскиз ни вал. Ӧйтӧд, маин та учыр йылпумъяськысал меда, уж борды ӧй ке итӥськысал Удмурт Ключиысь Главатскихъёслэн семьязы. Алевтина Валерьевна «Вордӥськем шаере» кылбурзэ дэмлаз, нош Валера пиез – та кылъёслы гурзэ гожтӥз. Озьы конкурслэн валтӥсь куронэз – кырӟанлэн авторъёсыз ёросын улӥсьёс яке отын вордскемъёс мед луозы - утемын вал. Фонограмма кылдытонэн выри ини ачим, - мылкыдзэ усьтэ Юрий Геннадьевич.
  
 Нырысетӥ этапъёссэ Юрий капчиен ортчиз, шуыны луоз. Сцена вылэ потон азяз туж керӟегъяськиз, пӧсекъяз ке но, ассэ кияз кутыны быгатӥз. Ачиз верамъя, азьпалан луисьёс пӧлы пырыны уг ик малпа вал. Уго соосыз кырӟасьёс быдэс элькунмылы тодмо адямиос ини. Но люкам баллъёсъя Юрий витетӥез луиз, со туж умой. Татьяна Ишматова «В контакте» вотэсын Юрий Князевлэн куараезлы, кырӟамезлы синмаськемзэ верам. Нош чебер но зол куара сяна, кырӟамлы дышетскем но кулэ ук. Та пумысен Юрий шуэ:
 - Дышетскемея мон крезьгурья дышетӥсь, йылпумъяй Глазовысь педагогической институтэз. Вокалъя дышетӥз тодмо адями - Нина Викторовна Панькова. Сизьым ар ини Глазовысь камерной хорын кырӟасько.
  
 Тужгес секытэз вамыш – конкурслэн берпуметӥез турез – луоз ӵуказе. Юрийлы татын номыр кароно уз луы ини, витёно гинэ шат?
 4-тӥ ноябре «Мынам Удмуртие» каналъя «Светӥ дорын куноын» программаын (кутсконэз 16 часэ 20 минутэ) «Элькуновидение» конкурслэсь телеверсизэ возьматозы. Сое учкыса, телевизор дорын пукисьёс сюлэмазы кельшем кырӟась понна сотовой телефонъя смс пыр куаразэс сётыны быгатозы. Соку ик жюри быръёз «Тужгес умойзэ композиторез» но «Тужгес умойзэ кылбурчиез».
 Нош лыдӟисьёсмылы вераломы на, милям куараосмылэсь но мылкыдо луэммылэсь потыны быгатоз та кема витем Вормон. Мед удалтоз Юралы!
 Елена Пономарева. 
 Глазов ёрос.
   Американскойзэ - удмурт шӧмын   Глазов ёросысь Верх-Парзи школаын улон пӧзе. Дышетскисьёс понна ялан кыӵе ке ужрадъёс ортчытъясько. «Палэнэ кылисьёс ӧвӧл», - шуэ покчи классъёсын дышетӥсь, директорлэн воспитательной ужъёсъя воштӥсез Ирина Геннадьевна Ворончихина. 
   Удмурт калыклэн кунлык басьтэмез дырысен 95 ар тырмонэныз валче, бадӟым саклык висъяське удмурт кыллы, сям-йылолъёслы, выжыкылъёслы. Тани, шуом, «Моя Удмуртия» ужрадын пиналъёс пӧртэм станциостӥ ортчизы. Огаз – удмурт калык шудонъёсты шудӥзы, кыкетӥяз - удмурт кылын  «физкультминутка» ортчытӥзы, мукетаз – калык йылолъёсты тодазы ваизы…
 Тунсыко ортчиз Хеллоуин праздник. Ма, шуозы тросэз, асьмелэн шат со шулдыръяськонмы? Но егитъёс кунгож сьӧрысьсэ ӝоггес адӟо бере, соин ик парзи дышетӥсьёс кескичгес кариськизы но американ праздникез удмурт шӧмо каризы.
 Та вакытэ будто ке кырсь кужымъёс пото-люкасько, озьы ик татын но пиналъёс «пӧрмытскизы» Вумуртъёслы, Нюлэс кузёослы, ишанъёслы.
 - Тау шуэм потэ пиналъёслы но мумы-бубыослы дӥськутъёс бордын ужамзы понна. Юн быгатыса лэсьтылӥллям: картонъёс, бумагаос, бинтъёс, буёлъёс ужазы кутыса дауртӥллям. Собере бырйимы ини праздниклэсь эксейёссэ - «королез» но «королеваез», пусйимы тужгес кӧшкемытсэ, тужгес устозэ, - мылкыдзэ усьтэ Ирина Геннадьевна.
 Вераны кулэ, таиз ужрад 7-10-тӥ классъёсын дышетскисьёслы радъямын вал. Соос ини асьсэос ик дасяло но, лэсьто-малпало но, кулэ дыръя визь-кенеш сётыны, ма но со ӵектыны но лӧпкытыны гинэ быгатоно на.
 Та вакытэ парзи пиналъёс но дышетӥсьёс дасясько «Удмурт ныпъет» ёрос фестивальлы. Озьы ик матысь дыре чаклало ортчытыны удмурт выжыкылъёсъя «Сказочные герои моего народа» суредъёслы конкурс.  
 - Удмурт ужрадъёсты ортчытон ласянь капчигес на ужаны бадӟым но шор ёзо классъёсын дышетскисьёсын. Соос удмурт кылъя но литературая урокъёсын удмурт сямен вераськизы но гожъяськизы эшшо. Нош та вакытэ «Ӟеч-а, бур-а, удмурт кыл!» программая гинэ дышетскиськомы на, вордскем кылмес иностранной кылэз сямен вылтӥз гинэ ортчиськомы. Со понна, та программая удмурт кылэз дышетэ котькуд пинал: азербайджанэз но, ӟучез но, узбекез но. Тани, нырысетӥ классын вань милям азербайджан нылмы Нармин Аскерова – со юн яратэ та урокъёсты. Ачиз но шуэ: удмурт кылэз, пе, дышетэме потэ, - югдурез усьтэ дышетӥсь.
 Удмурт кылын вераськымтэ-лыдӟиськымтэ бере, ужрадъёсты - удмурт шӧмо ке но, ӟуч сямен - ортчытъяно луо ини. Сыӵе югдуре школаос вылӥысен пуктэмын. Нош школаосын кызьы быгато, удмурт калыклэн йылолъёсыныз, выжыкылъёсыныз тодматыны тыршо ик на. Куд-огаз нош сое но кулэ уг каро ни.  
 Парзиосты ушъям потэ на тани ма пумысен но: соос мылысь-кыдысь печатласько «Чингыли» бамамы. Кылбуръёс, выжыкылъёс гожъяло, нош дышетӥсьёссы соосты редакциямы келяло.
 - Кыӵе нош пиналъёс шумпото, ас ужъёссэс адӟыса, - шуэ Ирина Геннадьевна.
 Соин но, оло, сюлэмъёсамы оскон весь улэ но улэ, удмурт кылмы уз быры шуыса.  
 Елена Пономарева. Глазов ёрос.
 Туспуктэмез авторлэн.
   Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
   Татчы шедён понна, 16-тӥ коньывуонозь эскерон ужъёсты келяно вал. Очной этапе сюремзы сярысь пиналъёс тодӥзы 21-тӥ шуркынмонэ ӵукна, нош ӵуказеяз 4 час но 32 минутэ поезд нуиз ни соосты Казане. Ӝыт пал пиналъёс но ми, удмурт кылъя но литературая дышетӥсьёссы, вуимы Татарстанлэн шоркараз. 2 нуналлы хостелэ интыяськимы. Ужрад вазь ӵукна ик кутскиз ни. 7 секциос радъямын вал: ӟуч, бигер, мордва, чуваш, башкир, пор но удмурт кылосбуръёсъя (филологияя). Вань ужъёс анай кылъёсын чузъяськизы. Милям секциямы кылзӥмы 23 ужъёсты. Темаос но тунсыкоесь вал: герӟаськемын удмурт кылэн, литератураен, шаертодонэн. 6 минут ӵоже ужедлэсь шор сюлэмзэ усьтыса вуоно. Вераны кулэ, пиналъёсмы котыр ласянь асьсэды ӟечен возьматӥзы. Юанъёслы валэктонъёс но сётыны ӧз шугъяське. Малпасько, арысь аре тыршемзылэн емышъёсыз со. Пиналъёсмы пусъемын сертификатъёсын. Паймимы но шумпотӥмы, соослэсь материалъёссэс нимысьтыз поттэм сборникысь адӟыса. Мылкыд карисьёс табере устооссэ ужъёсты отысь лыдӟыны быгатозы.
 Ваньмылы туж кельшиз гимназия, кудӥз усьтӥськем туэ сӥзьыл гинэ. Учкыса ик, дышетскем но ужам потыны кутске. Ваньмыз туала куронъёсъя лэсьтэмын, бассейнэз гинэ но вань. Макем пайми, куке сцена вылэ ӧтизы но кыл сётӥзы гимназилэн кивалтӥсезлы. Тодмое ук со – Ильдар Искандарович Саяхов! Анай кылэз дышетӥсьёслэн 2014-тӥ арын Москваын ортчем Всероссийской мастер-классазы ӵошатскимы вал. Со вакыт мукет гимназиын ужаз. Калыкын юнме уг верало вылэм, дунне ӟоскыт шуыса. Пумиськимы, сюлмысь кенешимы.
 Мукет нуналаз Казаньысь Кремле ветлӥмы. Кӧня учкымонэз отын вылэм! Экскурсоводлэсь трос выльзэ тодӥмы.
 Бадӟым тау шуэм потэ анай-атайёслы, кудъёсыз сюлмаськизы малпанмес быдэстыны. Угось сюрес вылэ потӥмы асьме коньдонэн. Ӝутскем мылкыдын вуимы дорамы. «Ваньмыз сыӵе яраз, кыӵе ӟеч вал!» - шуо пиналъёсмы. Та вакчи дыр ӵоже эшшо но матын луимы ог-огмылы, семья кадь. Малпаськом, Казаньын ортчись конференцие вуоно аре но пыриськомы шуыса. Та кутсконэз гинэ мед луоз.
 Раиса Резенова, 
 Дондыкар школаысь удмурт кыллы но литературалы дышетӥсь.
 Глазов ёрос.
   Лякыт кыл пудолы но кельше   Ӝыны ар котыр Глазов карысь «Доктор Зоо» ветеринарной центрын тырше Максим Сунцов. Йӧн-йӧн, синмаськымон, пальпотӥсь, капчи сямо егит воргорон. Вить ар ӵоже тодон-валанъёс люказ Ижкарысь гурт удысъя академиын. Нош али ачиз эскеронъёс ортчытэ ни, висёнлэсь мугзэ шедьтэ, диагноз пуктэ, эмъян амалъёс ӵектэ. 
   Ветеринарной клиникаын ужасьёслэн шутэтскыны дырзы чик но ӧвӧл. Нунал лумбыт соос пудоосты эмъяло: черлам животъёcлы укол пуктыло, висись пыдъёссэс биньыло, урӟектӥсь синъёссэс миськыло. Нош ваё соослы пуныосты но коӵышъёсты, комакъёсты но арланъёсты (хомяк), попугайёсты но черепахаосты.
 Вераськимы ми Максимен гуртын, нош ужан интыяз туспуктэм лэсьтыны гинэ пырай. Солы но мырдэм дыр шедьтӥмы. Мынэ операция, дугдылытэк жингыртэ телефон, пудоосынызы калыкъёс лыкто. Тани кышномурт коӵышсэ педикюр лэсьтыны ваем. Барсиксэ азяз интыя, нош Максим Константинович солэсь пыд гижыоссэ вандылэ.
 - Лякыт пуке, куд-огез кышкало, ӵабъясько.
 - Кӧня арес солы?
 - Ӝыны ар, куинетӥзэ педикюр лэсьтӥськомы ни, бабушмес ӵабъя.
 - Нош ми коӵышъёсмылэсь гижыоссэс ноку но ум вандылӥське? – шуисько, сыӵе ужрад шоры учкыса.
 - Соос тӥляд ульчаетӥ бызьыло, шедьто ӵабъяськонни. Педлотӥ ветлӥсь пудоос ичигес висё но.
 Ужзэ Максим ӝогак гинэ, капчиен быдэстэ, лякыт вераське.
 - Пудо эмъясьлы, нырысь ик, огкыл шедьтоно висись пудолэн кузёеныз, - шуэ. – Со сюлмаське пудоезлэн тазалыкез сярысь, нош капчи мылкыдын пумитаськод, лякыт кылын адямилы вазиськиськод ке, солэн сюлэмаз оскон пыӵа, яратоно эшезлы юрттэт одно ик луоз шуыса.
 - Кыӵе висёнъёс тужгес но вӧлмемын коркан улӥсь пудоос пӧлын?
 - Тросэз адямиослэн кадь ик: кынман, паласькись висёнъёс, вирусной инфекциос  но трос мукет. Коӵышъёс курадӟо мочекаменной висёнэн, пумиськыло пыктосъёс. Ӵемысь эмъяськомы но адями эмъюмъёсын.
 - Маин со герӟаськемын?
 - Умойтэм сюдэмен, утялтэмен. Котькыӵе пудоез басьтон азьын, со сярысь трос тодоно. Котькудӥзлэн аслаз сямыз, куронъёсыз. Тани Глазовын кыӵе но пуныос ӧвӧл: бульдогъёс, лабрадоръёс,терьеръёс, мопсъёс, хаскиос но трос мукет. Ваньзы аспӧртэмлыко сямоесь.  
  
 Малпанъёсыз мед быдэсмозы Ветврач луон сярысь Максим ӧз но малпа, кинолог луыны чакла вал.
 - Глазов карысь школаез быдтэме бере, Пермьысь кун университетэ документъёсме сётӥ, ӧз кутэ. Тодӥ, Ижкарын гурт удысъя академия вань шуыса. Специальностьёсты учкыса, бырйи ветврачез.
 - Трос удысъёс пӧлысь малы одно ик пудо першал?
 - Ачим но со сярысь малпасько. Пинал дыръям туж пуны воземе потэ вал, но ӧз кылды. Вал милям комакмы, чорыгъёс, коӵышмы, но пунымы ӧй вал.
 Преподавательёс шуылӥзы, куинетӥ курсын быръем удыстэс яратыны кутскоды.
 Нош муми-айи верало, вуоно улон сярысь азьласянь малпаськоно шуыса. Соослэсь кылзыса, куинетӥ курсысен ужаны кутски ни Ижкарысь ветклиникаын. Номыр но уг тодӥськы, номыр но уг валаськы вал. Мыным оскиз но трос тодон-валанъёсыныз люкиськиз отысь пудо эмъясь Константин Викторович Бронников. Со понна солы бадӟым тау. Кык ар ӵоже отын тырши.
 Максим тодаз вае, кызьы нырысетӥ операцие - коӵышез стерилизовать каронэ шедиз.
 - Малпасько вал, оло, вирлэсь кышкало шуыса. Ваньмыз умой ортчиз. Сак учки, кызьы врачлэн киосыз ужало, кызьы со укол пуктэ, куэз вандэ, вурылэ. Уж тунсыко потӥз. Валай, ветврач сяна, нокин но пудолы уз юртты шуыса.
 Егит ӧнерчилэн верамезъя, пудо эмъясь вӧсез валась но мур малпаськись кулэ луыны.
 - Пудоос, пӧйшуръёс вераськыны уг быгато ук, кузёоссылэсь юалляськыса гинэ шонер диагноз пуктоно но эмъян амалъёс утчано. Юрттыны быгатӥськод ке, сюлэм шумпотэ, нош луо сыӵе учыръёс, ку номыр но карыны уд ни быгатӥськы, соку мылкыд куашка.
 - Кызьы Глазове ужаны шедид?
 - 25-тӥ июне басьтӥ диплом, нош 30-тӥ июне ужаны потӥ ни. Пятницае бертӥ гуртэ. Интернет пыр уж утчаны кутски. Соку ик син улам ялон шедиз, ветврач кулэ шуыса. Жингыртӥ, монэ ӧтизы. Понедельнике ӵукна дӥсяй чебер дӥськут, сюлмаськыса мынӥ ветлечебницае. Пумитазы туж шуныт, тодматӥзы ужасьёсын. Соку ик бурд улаз басьтӥз Елена Геннадьевна Дерендяева. Со монэ ужан амалъёсын но тодматэ, улонын юрттӥсь ӵектонъёс но сётэ.
 Кыӵе малпанъёсыд шуыса юамелы, Максим шуэ, опыт люкаса, пе, Глазовысь кошкыны но аслэсьтым клиникаме усьтыны чакласько. 
 Альбина Бушмакина. Глазов кар.
 Туспуктэмез авторлэн.
   Калык ваньбурмы – азьпала поколениослы   14-тӥ ноябре ёросысь егитъёс понна Пусошур гуртын радъяськиз йӧскалык сейф-шудон, ӟуч сямен – молодежная межнациональная сейф-игра «Сокровище нации».  
   Малы сыӵе мудрон нимыз шуоды? Валэктонэз – шудоназ. Ӵошатсконэ пыриськись командаослы станциостӥ (сейф-этапъёстӥ) ортчоно вал. Татын соосты тунсыко ужрадъёс витизы: огаз – оберег лэсьтоно, мукетаз – пу пильылоно но пыртылоно, куинетӥяз – черсоно, ньылетӥяз – «Светит месяц» кырӟанъя эктоно, эшшо огаз – табань пыжоно, собере - магазинэ пырыса, перепечлы кулэ сиён-юонъёсты удмурт сямен нимано; синпелет дорын Быдӟым ожмаськонлы сӥзем юанъёслы валэктон сётоно, бесерман калык дӥськут сярысь мачконо но трос мукетъёсыз.
 
 Но тужгес тунсыкоез, валамон, кельтэмын вал берпуметӥ минутъёслы – йӧскалык шудонъёсын люкам бичет (сборник) сейфе понэмын но бетонэн кисьтэмын вал. Озьы «калыклэн ваньбурез» азьпала поколениос понна воземын луоз. Усьтыны сое чакламын 2030-тӥ арын гинэ.
 Вераны кулэ: та шудонлы кутскон понэмын вал туэ гужем. Июль толэзе егитъёс этнофольклорной экспедициен поселениостӥ ортчизы. Адямиослэсь юаськыса, калык шудонъёсты, мадёсъёсты гожъязы. Озьы «В каждой избушке свои игрушки» бичет но «Сокровище нации Глазовского района» видеофильм дасямын вал.
 Собере кутскем ужрадэз азинтӥз «Все мы - дети Удмуртии» ёрос акция, со улсын ортчизы «котырес ӝӧкъёс», бичетлы презентациос.
 Нош таиз ини пумиськон - марафонлэн берпуметӥез этапез. Татын ик чакламын вал вить толэзь куспын ужамлы йылпумъянъёс лэсьтыны, азьпала поколениослы ваньбурмес кельтыны.
 Шудонэ куать командаос пыриськизы: «Урак» поселениысь кык команда - Кочишевоысь но Пусошурысь, быдэн одӥг – Адамысь, Штанигуртысь, Куреггуртысь но Качкашурысь. Вормисе потӥзы кочишевоос. Соослэсь ӧжытлы берегес кылизы адамъёс но штанигуртъёс. 
 Нош чаклазы та тунсыко шудонэз Глазов ёросысь Лулчеберетъя но туризмъя центрысь ӧнерчиос, ужрадэз радъяны бадӟым юрттэт сётӥзы Пусошурысь  культурая юртын но библиотекаын ужасьёс, Отогуртысь бесерман культурая центрын тыршисьёс.           
 Елена Волкова. 
 Глазов ёрос.
   Нылпиослэн гужем шутэтскемзылы йылпумъянъёс   Kэсьтэмын но вуоно арлы ужпумъёс пуктэмын вал кылем пятницае ортчем конференциын. Ужрад радъямын вал Глазов ёрослэн администрациезлэн актовой залаз. 
   Дышетонъя управленилэн кивалтӥсезлэн Татьяна Русскихлэн верамезъя, пӧртэм лагерьёсын но санаторийёсын ёросысьтымы 1028 нылпи шутэтскиз. Соос пӧлын секыт югдуре шедем но начар семьяосысь 362 пиналъёс. Пӧртэм бюджетъёсысь оглом 3 миллион манет котыр уксё кутэмын вал. Пиос но нылъёс ёросысь но элькунысь кар сьӧры интыяськем лагерьёсын, санаторийёсын кужым люказы. Школаос бордын усьтэм 19 лагере 660 нылпи ветлӥз. Ужзэс мытон азьын, вань лагерьёс тылпу кысӥсьёслэн, Роспотребнадзорлэн эскеронъёсыз пыр ортчизы.
 Татьяна Русских пусйиз: гужем шутэтсконэз радъянлэн валтӥсь малпанэз - тазалыкез юнматон. Нимысьтыз саклык висъяське пиналъёсты ӟечлыко сиён-юонэн сюдонлы. Бадӟым инты мугорез кыдатонлы сӥзем ужрадъёс басьто. Ӝутӥз кӥвалтӥсь сюлмаськытӥсь юанэз но – ёросамы куронъёслы тупась одӥг но пыласькон инты ӧвӧл. Нош уян – ГТО-лэн эскеронъёсыз пӧлы пыртэмын. Та ужпумез  гурт поселениослэн кивалтӥсьёссылы сэрттоно-пертчоно луоз. Гужем тросэз карысь бассейнъёсы ветло, нош адамъёс «Чепца» санаторийысь бассейнын уяло.   
 Лагерьёсын бадӟым саклык висъяське нылпиослэсь лулпуш дуннезэс узырмытонлы, тодон-валанъёссэс муромытонлы но. Уно экскурсиос, кенешонъёс, тунсыко адямиосын пумиськонъёс радъясько. Библиотекаосын, музейёсын, лулчеберет удысын ужасьёсын умой кусыпъёс юнматэмын.
  
 Кужым но люказы, коньдон но басьтӥзы 140 быдэ вуымтэ нылпи «Коммунар», «Луч», «Пригородный», «Чура» «Кожильский», «Парзинский», «Коротай», «Заречный» эштосъёсын тыршиз.  Соос оглом 1 миллионлэсь ятыр уждун басьтӥзы. Калыкез уже интыянъя центр 59 сюрс котыр тыриз на. Но малы ке ваньмыз кивалтӥсьёс ӧвӧл вазиськиллям уже интыянъя центре. «Юнме», - шуиз отысь ӧнерчи Елена Касимова.
 - Ми март толэзе ик эскеронъёс ортчытӥськомы ни, кӧня муртэз уже интыяны луонлыкъёсмы вань. Тани туэ ёросысь предприятиосын центр пыр ужаз 52 мурт гинэ. Эштосъёс пӧлысь «Коротай», «Парзинский», «Коммунар» но «Луч» уже интыянъя центре вазиськизы. Марлэсь мукетъёсыз кивалтӥсьёс кышказы – валантэм. Документъёс сомында ик люкано, нош хозяйствоен тырем уждун борды эшшо 1400 манет милесьтым ватсэт луэ на.
 Вуоно арлы пуктэм ужпумъёс пӧлын вань таӵеез: возёсъёслэн кивалтӥсьёссы тросгес быдэ вуымтэ нылпиосты уже мед кутозы. Озьы ик лагерьёсы путёвкаослэн дунзылэсь 10-50%-сэ хозяйствоын ужась мумы-бубыослы берыктыны луонлыкъёс мед шедьтысалзы.
  
 Умой тыршиллям Татьяна Петровна нимысьтыз пусйиз, шуге-леке шедён учыръёс ёросмес палэнтӥ ортчизы шуыса. Нылпиослэсь гужем шутэтсконзэс валаса радъямзы понна ваньмызлы тау шуэмзэ вераз. Нимысьтыз пусйиз дышетонъя управлениысь методистэз Инга Ившинаез, малы ке шуоно со кыл кутэ нылпиослэсь лагерьёсын шутэтсконзэс радъян понна. Тросэз школаос, визьнодасьёс Данъян грамотаосын но Таукаронъёсын пусъемын. Шуэрес учыръёстэк гужем - со педагогъёслэн но пӧртэм ведомствоослэн огъя кужымен тыршемзылэн емышез.
 Конференцилэн ужаз пыриськизы МЧС-ысь, МВД-ысь, Роспотребнадзорысь, тазалыкез утён удысысь ӧнерчиос. 
 Умой ужамзы понна ваньмызлы тау шуиз но Данъян грамотаос сётӥз пожарной надзоръя валтӥсь инспектор Василий Шмидт. Но малпанзэ усьтӥз: кылзӥ, пе, кӧня ужпумъёсты тӥледлы сэрттоно-пертчоно луэ, школалэн директорез луыса мон ӧй ужасал. Та кылъёсыз бере куд-огез директоръёс чабизы.
  
 Шекъёс шараясько Роспотребнадзорлэн Удмурт Элькунысь управлениезлэн Глазовысь ёзэтэзлэн кивалтӥсез Михаил Трофимов ивортӥз, кыӵе шекъёс ӵемгес шараясько лагерьёсты эскеронъёс дыръя: дезинфицирующей суретъёсты умойтэм сурало, нылпиосын ужасьёслэн уг луы медосмотрзы, сиён куронъёслы уг тупа, лагерь котырысь интыосты  лемтэйёслэсь но шыръёслэсь чылкытатӥсь суретъёсын уг пазяло. Ӵемысь юон ву куронъёслы уг тупа. Таиз югдур Глазов ёрослы но тодмо. Лагерьёсты усьтон азьын шуге-леке шедён учыръёс медаз луэ шуыса, вулэн ӟечлыкез  сярысь но азьласянь малпаськыны дэмлаз ӧнерчи.
 Альбина Бушмакина. 
 Глазов ёрос.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Мускытсэ эскеро, ӟечлыксэ дунъяло   Бусъёс тӧдьы шобретэн шобырско, тулысозь умме усьыны дасясько. Ял карон вакыт вуиз музъем ужасьёслы. Та удысэн герӟаськем ӧрын тыршисьёслы но номыр карыны ни кадь. Сыӵе малпанэн пыри кидысъёсты эскерись инспекцие. - Ми али лаборатория лыдъяськиськом но туж мудрон нимаськиськом, - шуэ кивалтӥсьсы Тамара Игнатьевна Манакова, - «Ярский районный отдел филиала ФГБУ «Россельхозцентр» по УР». 
   Нимзы кузёмемен валче куронъёс но йыло, ужзы но будэ. Лаборатория быдэс ар тырше – кидысэз араз огпол гинэ эскероно ӧвӧл ук. Ю тысез музъеме согон азьын но, октэм-калтэм бере но, толъем бераз но син улын возёно. Озьы но берло дыре олокыӵе но висёнъёс аляло.
 Будытозяз тысез эскеро мускытэз ласянь. Сӥзьыл учко ни чылкытлыксэ но удалтонлыксэ.  Хозяйствоос асьсэос мылысь-кыдысь ваё кидысъёссэс эскерыны. Капчигес кусып возьыны луысал агрономъёс пыр, но тросаз эштосъёсын соос ӧвӧл. Таӵе учыре кидыс эскерисьёс асьсэос гуртъёсы потало.
 Куазь туэ сьӧд пытьызэ кельтӥз, тужгес но ӧз удалты сезьылы. Кеносъёсы сое пумозяз кисьматэк киськазы, но, кызьы вера Тамара Игнатьевна, юн кышканэз ӧвӧл: сезьы – со сугон кадь, кылльыса-кылльыса удалтонлыкез йылэ. Йыды но чабей кидысъёс умойгес удалтэмын – курадӟонъёс луыны кулэ ӧвӧл.
 Быдэс ёросъя ке верано, ГОСТ-лэн куронъёсызлы тупась тысь кулэлыкезлэсь 43 процент люкаськиз. Но та пумысен шугъяськонэз мултэс – толбытскын хозяйствоос кидыссэс чылкытатозы-сузялозы ай, тулыслы ог 80 процентэз кизьыны ярамон луоз. Ноябре тани нош эштосъёсы поталозы – выльысь эскеронъёс ортчытозы, Выль ар бере нош ик  учкыны кулэ – озьы араз ичизэ куинь пол.
 Туэ ёросысь ваньмыз сямен хозяйствоос тысё культураос ласянь кидыс дасян планзэс быдэстӥзы, страхфондэ но люказы. Тулыс кизён азьын палэнысь утчаськоно уз луы.
 Нош кукуруза будэтӥсь хозяйствоослы кидыс мукет улосвылъёсысь ваёно луэ. Кылсярысь, «Прогресс» СПК туэ сизьымдон вить гектар вылын будэтӥз. Татын котьку но пыр-поч эскерем но ватсэтъёсын сурам кидыс гинэ басьтыло, со урожай вылын умой шӧдӥське. Та ласянь эштос ужа Ижысь «Компакт» фирмаен.
 Ярысь кидыс эскерись лаборатория мукет ужъёсын но турске. Калык куремъя помидор, перец, сяська росода тросэн мерттэ, векчи бакча сиёнлы кидыс вуза, пӧртэм выжыё картошка вузаны вае.
 Галина Сунцова. Яр ёрос.
   Сюлмыд висе ке ужед понна…   Элькунъя верано ке, туннэ гурт удысын но сиён-юон поттонын ужало 47 сюрс пала адямиос. Кылем арняе азьмынӥсь ужасьёсты Ижысь «Аксион» культурая центре люкаллязы, соосты ӟечкылазы Удмуртиысь Правительстволэн тӧроез Ярослав Семёнов но гурт удысъя но сиён-юон поттонъя министрлэсь ужзэ быдэсъясь Александр Прохоров. 
   Вань маин данъяськыны Туэ гуртоос адӟымтэ урожай басьтыны быгатӥзы – элькунъя верано ке, гектарысьтыз 22,8 центнер ю тысь люкамын; трос пудо-сиён дасязы – йырлы быдэ 35 центнер кормовой единица. Шумпотто лыдпусъёс пудо вордон удысын но. Укмыс толэзь куспын 522 362 тонна йӧл кыскемын. Кылем арынлэсь со 24 сюрслы уногес луэ. Ар кутсконысен кысконо скалъёслэн лыдзы 2161 йырлы йылтэмын вал. Туэ элькунъя 35 выль фермаос ӝутэмын, ар пумозь усьтэмын луоз на эшшо 44 гид. Шаерамы поттэм сиён-юон Россиысь 70 улосвылъёсы вӧлме.
 Та лыдпусъёсын - Глазов ёрос но
 Бадӟым но шумпоттӥсь  лыдпусъёсын – Глазов ёросысь гуртоослэн но тыршемзы-ужамзы. Куазен сэрен шуг-секытъёс но кышканъёс кылдылӥзы ке но, туэ соос йырлы быдэ 32 центнер кормовой единица пудо сиён дасязы, гектарысьтыз 20 центнер тысь люказы. Глазов ёросысь гурт удысъя управленилэн кивалтӥсезлэн Галина Аверкиевалэн верамезъя, сыӵе урожаез куинь ар ӵоже, 2014-тӥ арысен, басьтыны ӧз кылдылы ни.
 Ужысь ветеран Валамон, агропромышленной комплекслэн азинсконэз пӧртэм факторъёс бордысь потэ, но тужгес валтӥсез соос пӧлысь – адямилэн  ужаны быгатэмез. Гурт удысын ужасьёслэн праздниказы, кудӥз ортчиз Штанигуртысь «Искра» центрын, тросэз гуртоос Данъян грамотаосын но Таукаронъёсын пусъемын вал. Одӥгез соос пӧлысь – «Северный» огазеяськонысь тракторист Леонид Трефилов. Кема но умой ужамез понна со пусъемын Удмурт Элькунысь Правительстволэн Данъян грамотаеныз.
 41 ар ӵоже Леонид Леонидович тракторист луыса тырше. Ужаны кутскемез дырысен куинь пол гинэ «валъёссэ» вошъяз. Али ужа МТЗ-80-эн, таиныз «корт эшеныз» соос ӵош 26 ар ӵоже ини!
 Вуоно тулыс Леонид Леонидович юбилейзэ пусъёз. Но шутэтскон сярысь уг малпаськы на.
 - Юн ичи ни ужасьёсмы. Ми, арлыдоосызгес, кошкимы ке, кин меда музъем вылын ужалоз на – со понна кӧт куректэ, - мылкыдзэ усьтэ воргорон.     
 Оскымон адями Ӟеч ужамез понна Удмурт Элькунысь Гурт удысъя министерстволэн Данъян грамотаеныз пусъемын «Северный»-ысь ик мукетыз но тракторист Сергей Блинов.
 Таизлэн кык «корт эшез» - ДТ-75 но «Полесье» комбайн. Сергей Геннадьевич – оскымон адями, ужзэ быдэстытэк нокызьы уз кельты, техникаез сярысь но туж сюлмаське.
 Нош таӵе адямиос вань дыръя, гурт улоз но ужалоз!     
 Елена Пономарева.
 Глазов ёрос.
 Туспуктэмез авторлэн.
   Ужзэс валаса радъяло   Глазов ёросын ортчем Гурт удысын ужасьёслэн праздниказы управленилэн кивалтӥсез Галина Аверкиева нимысьтыз пусйиз «Октябрьский» огазеяськонлэсь коллективзэ но кузёзэ Николай Плетенёвез. Та эштос йыг-йыг сылэ пыд йылаз, шумпоттэ ӟеч уженыз, йылпумъянъёсыныз. 
   Ӟеч тыршем бере… Туэ предприятие выль кормораздатчик, погрузчик, силос но ю тысь утялтӥсь комбайнъёс басьтыны быгатӥз. Трубашурын интыяськем 2-тӥ бригадаын но выльдӥськон ужъёс мыно: мастерскоязы, огаз фермаязы но общежитиын липетъёссэс тупатъязы. Али, кысык ужъёс бырем бере, конторазэс тупатъяны кутскизы. Куд-ог кабинетъёсын выль штораос, линолеум, мебель, яркыт буям борддоръёс, обойёс синэз шумпотто ни.
 - Контора – со бригадалэн ымнырыз, тусыз. Лыктэм муртъёслэн но, асьмелэнъёслэн но татчы пыремзы потыса мед лыктозы, - шуэ бригадалэн кивалтӥсез Ольга Главатских.
 Сэзь но чупрес сямыназ, со ачиз ик штораос но, мебель но, трос мукетсэ шедьтэ-басьтэ.
 - Вань мебелез интернет пыр объявлениосысь шедьтыса басьтӥм. Вылезлэсь со трослы дунтэм усиз, - пальпотэ Ольга Альбертовна.
 
  
 Специалистъёс уг тырмо Шумпоттэ мукетыз но: кылем арын гинэ Трубашурын уг тырмо вал ужасьёссы, тужгес но пудо вордӥсьёссы. 
 Туннэ понна, фермалэн кивалтӥсезлэн Нина Прокашевалэн верамезъя, пудо вордӥсьёс тырмо ини. Пенсие потэмъёс юртто, палэнысь вуизы выль ужасьёс – трактористъёс, водительёс но пудо вордӥсьёс. Уг окмо специалистъёс – зоотехник но ветеринар.
 Та профессиосын уйпал ёросъёсын зэм ик секыт югдур. Дышетскем муртъёс Ижлы матысь хозяйствоосы кылё, яке городэ интыясько, гуртъёсы лыктэмзы уг поты.
  
 Ваньмыз – адями понна «Октябрьский» огазеяськонын ужасьёс понна татын трос мар но со чакламын. Пудо вордӥсьёслы, трактористъёслы сётӥсько резиналэсь яке кирзалэсь сапегъёс, гынсапегъёс, слесарьёслы – ботинкаос, ужан дӥськут – халат яке спецовкаос, шуныт жилетъёс яке курткаос. Прачечнойзы ужа – кырсь дӥськутъёссэс ужасьёс гуртазы уг нулло ни.
 Медосмотре но дунтэк нулло – та ужрад понна эштос коньдон тыре.
 Профсоюзэ пыремъёслы – Удмуртиысь санаторийёсын дунтэм дунын шутэтскон. Кылсярысь, огъя дуныз 25 сюрс манет ке, ужась 6 сюрс палазэ гинэ тыре.
 Огазеяськон егитъёслы музъем басьтыса висъя, корка пуктыны юрттэ. Ужасьёслы пу ворттыны, лэсьтӥськыны техникаен юрттэт сётӥське.
 Лыктэмъёслы огъя улонниын инты висъяське.
  
 Котькудӥз бордысь Котькуд эштослэн сямен ик, «Октябрьский» предприятиелэн вань ас шумпотонъёсыз но ужпумъёсыз. Но секыт дыръёсты адӟыса ни, коллектив одӥг семья кадь тырше. Ужасьёс валало: эштослэн азинсконэз котькудӥз бордысь потэ. 
 Елена Пономарева.
 Глазов ёрос.
 Туспуктэмез авторлэн.
   Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
   
 «Кезьыт гид» 400 ветылъёслы чакламын. Но туннэ ик отын 30 йырлы тросгес «улӥсьёсыз» ини. Эшшо сомында пыртыса но, ӟоскыт уз луы. Уго скалъёсты татын уг думыло.
 - Та ветылъёс выжтэмын Тугбулатово гидысь. Отын 18 мурт ужалляз. Таиз гидын тыршоз куинь мурт гинэ. Ваньмыз автоматизировать каремын: трактор сиёнэз но пыртэ-вӧлдэ, трактор ик кыедэз но поттэ, - шуиз «Коммунар»-лэн кивалтӥсез Юрий Дягелев.
 Гид пуктон хозяйстволы 15 миллион манетлы усиз, со понна кредит басьтӥзы. 
 - Татын туж нюр вал. Инты дасяку, 10 сюрс тонна пала музъемез копано, нуоно, сэзъяно луиз. Бадӟым тау шуэм потэ лэсьтӥсьёслы, ваньзэ умой но дырыз дыръя быдэстӥзы шуыса, - вераз Юрий Николаевич.
 Выль гид урамысен туж бадӟым адӟиське. Пушказ но – вӧл-вӧл, югыт. Туж трос ӧсъёс радъямын: озьы скалъёс ог-огзылы пырыны-потаны но уз люкетэ, пӧсь куазен но ӝокыт уз луы.
 Загонэз эшшо вуттымтэ на, но уж дугдылытэк мынэ.
 - Тӥни отысь выль липетэз адӟиськод-а - выль складмы со! – данъяськемзэ уг ваты валтӥсь агроном Татьяна Дьяконова.
 -  Конечно, сюлэм туж шумпотэ, - мылкыдзэ усьтэ Владимир Анатольевич Терский но - та хозяйствоын трос арзэ тыршем мурт. 
 Выльдӥськонлы кызьы уд шумпоты! Тани ӟеч ивор вуиз «Качкашурский» СПК-ысь но: та нуналъёсы отын усьтӥллям ини скалъёсты кыскон понна выль амалъя радъям залзэс.
 Елена Пономарева.
 Глазов ёрос.
 Туспуктэмъёсыз авторлэн. 
   Юрттэт вань. Тырмымон ӧвӧл ке но – вань   Гуртын уж ӧвӧл ке но, тыро-пыдо егитъёс улыны вордскем интыосазы каръясько. Тужгес но со шӧдӥське черкогуртъёсын, каргуртъёсын, карлы матысь гуртъёсын. Сыӵе суред пуксе син улэ, ёросъёсы потаку. Тани Юкаменск но Красногорск районъёсын быдэсак выль микрорайонъёс усьтӥсько. Чырмыт лэсьтӥськон мынэ Балезино но  Яр палъёсын. Бере уг кыльы Глазов ёрос но. Бадӟым чебер коркаослы синмаськиськод но вожъяськиськод. Соин валче юанъёс кылдо: кызьы но кытысь меда егитъёс луонлык шедьто лэсьтӥськыны, кыӵе юрттэт вуэ кун ласянь? 
   
 Та пумысен вераськиськомы Елена Георгиевна Егороваен, «Глазов ёрос» муниципал кылдытэтысь гурт удысъя управлениысь финансово-экономической ёзэтысь валтӥсь специалистэн-экспертэн.
 - Гуртын пуктӥськисьёслы кун ласянь юрттэт сётӥське кык ӧръя, шуыны луоз: гурт удысъя министерство но  лэсьтӥськонъя министерствоос пыр. Мон гурт удысъя управлениысь ӧнерчи луисько бере, верало, кыӵе юрттэт басьтыны быгато агропромышленной удысын тыршисьёс. Ми черодэ пуктӥськомы гурт удысын тыршисьёсты, егит ӧнерчиосты, гуртоосты обслуживать карисьёсты, кылсярысь, интыысь школаын, сад-яслиын, ФАП-ын ужасьёсты. Сыӵе чурыт куронъёс пуктэмын берло кык аръёсы.
 Ужаськомы ми Удмурт Элькунысь Правительстволэн 172-тӥ номеро постановлениезъя, кутэмын со 13 апреле 2015-тӥ арын. Отын гожтэм куронъёсъя социальной юрттэт сётӥське корка пуктон яке улонни басьтон понна гуртын улӥсь Россиысь гражданъёслы, соос пӧлын егит семьяослы но егит ӧнерчиослы.
 Туннэ понна Глазов ёросын черодын субсидия понна сыло 17 гражданъёс, вить мурт пӧлысьтызы - егит специалистъёс но семьяос. Туэ ёрослы висъямын вал ог 3 миллион манет. Вань куронъёсты эскерыса, со тырмиз кык семьялы, кыкназы кузёос ёросысь эштосъёсын ужало. Кылем арын шуд усиз куать муртлы субсидия басьтыны: кык мурт озьы ик вал СПК-ын тыршисьёс, одӥгез - школаын ужась, одӥгез - фельдшер.
 - Нош ма быдӟа юрттэт сётӥське?
 - 2015-тӥ арын котькуд квадратной метрлы 18 сюрс 750 манет лыдъяськиз. Юрттэтлэн быдӟалаез потэ нимысьтыз куронъёсты лыдэ басьтыса. Шуом, ньыль муртлэсь егит семья 100-120 квадрат метръем корка пуктэ ке, 72 кв. метрезлы (нормая 18 кв.м. сётӥське адямилы) субсидия висъяське. Но соин валче гражданъёслэн кулэезлэсь 65 процентэз асьсэлэн коньдонзы кулэ луыны, нош егит семья яке егит специалист ке – таосызлэн 30 процентэз.
 Вань мукет но куронъёс, трос документъёс, справкаос люкано луэ. Но адямилэн мылкыдыз но луонлыкъёсыз вань ке, ми котьку дась юрттыны.
 Берло дыре гуртъёсы потаса, калыкен вераськиськом, валэктон нуиськом. Мед адямиос тодозы, лэсьтӥськонын яке улон инты басьтонын юрттэт сётӥське «Устойчивое развитие сельских территорий на 2014-2017 годы и на период до 2020 года» программа чотын шуыса.
 Кин тунсыкъяське та юанэн, вазиськыны быгатӥськоды Глазов ёросысь администрациысь 102-тӥ кабинетэ яке жингыртыны 5-33-21 телефон пыр. Электронной почталэн адресэз:   Мылкыд спортэз куре   Глазов ёросысь Кочишево гуртысь спортзал мӧзмыса ноку ӧз улылы. Пуктэмез дырысен – нош лэсьтэмын вал со сизьымдонэтӥ аръёсы ини - татчы дугдылытэк калык ветлылӥз: нуназеосы дышетскисьёс понна физкультура урокъёс ортчытъяськылӥзы, нош ӝытазеосы гуртын улӥсьёс волейболъя секцие люкаськылӥзы.  
    
 Но дыр ас ужзэ лэсьтэ. Ньыльдон ар ӵоже спортзал вужмиз, липетэз пыр ву вияны кутскиз, борддоръёс лӧптӥзы, выжез сисьмиз. Коӵышын улӥсьёс озьы ке но ялан залэ люкаськылӥзы на – залтэк кылемзылы оскемзы уг поты вал. Ӧйтӧд, кӧня озьы ветлысалзы на меда, одӥг учыр ке ӧй луысал. 2012-тӥ арын физкультура урок дыръя, сисьмем пул чигыса-пырдӥськыса, огез нылпи пыдыныз весяк выж улэ «вияз». Та учыр бере спортзалэз пытсазы. Уд но оске, пиналъёс школа коридорын физкультуразэс ортчытылӥзы. Ярам коть, стадионзы бадӟым, куазь сётэ ке, отын бызьылӥзы ини.
  
 Нош гуртоос кылизы волейболтэк. Дышем сямъёсты воштыны котьку но секыт. Кыӵе со – «мынэм потэ, нош мыныны нокытчы» - коӵышъёс та вакытэ ӟеч тодӥзы-шӧдӥзы. Культурая юрт, конешно, кырӟаны но, эктыны но, керскыны–пӧраны но ӧтчалляз, но сое волейболэн уд вошты ук! Нош мылкыд спортэз куре.
 Кочишевоын улӥсьёс сотэк улыны ик уг быгато кадь. Тани, егитъёсты ке басьтоно, соослэн командазы трос пол ини ёрос спартакиадаосын вормисе поталляз, элькун радын но ассэ возьматӥз ини. Арлыдоослэн но сӧсыръёслэн командазы «Золотой возраст» ёрос ӵошатсконын озьы ик азьпалан: 2014-тӥ арын тол шудонъёсын вормисе потӥз, нош туэ гужем пумиськонын кубок басьтӥз.
 Вунэтыны уг яра дышетскисьёс сярысь но – умой шат со, нылпиослы физкультуразэс ортчытыны нокытын ке?
  
 Озьы, школа, депутатъёс но поселенилэн кивалтӥсез, калык куремъя, гожтэтъёсын-куронъёсын вазиськизы ёрос администрацилэн тӧроезлы, кун кенешлэн депутатэзлы. Спортзалэз тупатъянлы смета но лэсьтытӥзы. Лыдпус кӧшкемыт бадӟым луиз – 7 миллион манет. Коӵышъёслэн суй-пыдъёссы ик лэзиськизы: кытысь сомында уксё шедьтод?
 Но ужъюрт вань бере, сое ӧвӧл аналтоно. Кӧняез ини озьы тус-тас луизы. Пичиен-пичиен, отысь но татысь коньдон люкаса, уж вырӟиз. Уксёен юрттӥз ёрос администрация. Кун кенешлэн депутатэз Ольга Черкасова но пумит ӧз луы – спортзал лэсьтонлы нимысьтыз 250 сюрс манет висъяз. Интыысь депутатъёслэн кенешемзыя, поселенилэн коньдэтысьтыз но трос пол уксё висъяськылӥз та бадӟым лэсьтӥськонэ.
  
 Нырысь ик спортзаллэсь липетсэ тупатъязы. Кӧня ке дыр ортчыса, выжзэ, укнооссэ, ӧсъёссэ вошъязы, борддоръёссэ волятӥзы-буязы. Тупатъян ужъёсты нуиз «Уровень» огазеяськон (директорез В. А. Ившин).
 «Урак» поселенилэн кивалтӥ- сезлэн Т. В. Бабинцевалэн верамезъя, тупатъян ужъёслы огъя валысь 1 миллион 200 сюрс манет пала коньдон кошкиз. Валамон, сметая лыдъям туалетэз но, душевоез но али татын ӧвӧл. Но спортзал вань – гуртоос солы но туж шумпото.
  
 Выльдэм спортзалэз сӥё-дано усьтон ужрад 14-тӥ коньывуонэ ортчиз. Со дырысен татын куараос нош уг ни чалмыло: азьвыл сямен ик – нуназе пиналъёс, ӝытазеосы – гуртоос.
 - Студентъёслэн общежитиосын улэмзы ик уг поты, шӧдске, средае но пятницае юри волейболэн шудыны лыкто. Кык команда быдэн 6 мурт шудэ ке, мукетъёсыз люкаськемъёс шудыны черодзэс витё. Гуртамы азьвыл улэмъёс но городысь секцие вуыло, ява. Калык сокем мӧзмемын волейболлэсь но таӵе пумиськонъёслэсь. Кылсярысь, 2-5-тӥ ноябре татын спартакиада ортчиз: волейболэн, шашкиен-шахматэн шудӥзы. Умой шудӥсьёс асьсэдыс возьматозы ини ёрос ӵошатсконъёсын, - шумпотон мылкыдзэ уг ваты Татьяна Вениаминовна. Ачиз но со чидатэк вите секцилэсь ужан нуналъёссэ. 
 Калыклэсь мылкыдзэ вераса, кивалтӥсь бадӟым тау каремзэ вера «Глазов ёрос» кылдытэтлэн тӧроезлы В. А. Терскийлы,  депутатлы Ольга Черкасовалы, «Уровень» огазеяськонлы спортзалэз выльдэмзы понна. Озьы ик тау шуэ культурая юртын ужасьёслы, секциосты но спортъя мукет ужрадъёсты радъямзы понна.
 Елена Пономарева. Глазов ёрос.
 Туспуктэмез авторлэн.
   Пӧранлы газет уг люкеты   Верх-Парзи пала сокем ик ӵем ум вуылӥське, но берпуметӥ ветлэммы шумпоттӥз: кинлэсь гинэ ум юаське – «Иднакар» газетмес тодо, лыдӟо. Ӟечен паймытӥзы воргоронъёс но. Кылсярысь, Владимир Витальевич Борисов дэмлаз тросгес нылпиослэсь ужъёссэс печатланы. Кемалась газетмес басьто ни. Быдэс семьяен мылысь-кыдысь лыдӟиськом, пе. Азьло ик «Иднакарлы» гожтӥськем бубиз Виталий Андреевич, али со Красногорск ёросысь Дёбыын, озьы но газетэнымы люкиськымтэ. 
   Кӧня муртэн вераськимы, парзиос пӧлын ӵинъяськисез ӧй вал. Ато ӵемысь улытозяз удмурт вераськем муртлэсь кылӥськод «ас кылыным лыдӟиськыны уг быгатӥськы ни» шуэмзэ. Будто ке китай яке япон иероглифъёсын гожъямын.
 Столовое пырыса, нош лыдӟисьмес шедьтӥмы – Любовь Вадимовна Салтыкова но милям эшмы вылэм. Ачиз со  8 ар пӧрасьын ужа ни. Гуртаз но ужез лачак, но ваньмон дырзэ газетмылы сӥзе.
 Одӥг пол гинэ столовойысь коллектив сярысь «Иднакарамы» ӧм поттылэ ни – уго ёрос Герберын ӵапак соос ческыт сиён-юонэн куноосты куноято. Дас вить ар ни заведующий луыса тырше Оксана Леонидовна Шкляева. Нылкышноос гур котыртӥ куинь кузя чырмыт бергало. Егитэз эшсы Светлана Николаевна Поздеева одӥг ар гинэ татын ай, но ужез туж яра, пе. Ма, кызьы уз яра, куке ческыт сюдэмзы понна адямиос тау шуыса кошко. Берло дыре тросгес куронъёс луизы пыжосъёс ласянь. Дышиллям ни Абагуртысь, Ягошурысь но мукет гуртъёсын улӥсьёс но пирожкиоссэс, чорыген няньзэс, чебурекъёссэс, шаньгиоссэс басьтыны. Вазь ӵукна ик тросэн пӧрано луэ, но райпо машина гуртоос доры дыраз мед вуттоз шуыса. Субботае школаын дышетскисьёсты пӧраменызы шумпотто.
 Толалтэ, оло, сокем трос сиськыны пырасьёс ӧвӧл, но кышномуртъёслэн тэк пукыны дырзы ик ӧвӧл. Ӵукна ог 10 час котыр мастерскойын, котельнойын ужасьёс кофе юыны дырто - соослы нырысь ик пӧсь пыжос кулэ, собере нуназеян дыр но вуэ. Сиёнэз дасяло вылӥ ӟечлыко продукцилэсь, соин пырасьёс уг бырыло.
 Галина Сунцова. Глазов ёрос.
 Туспуктэмез авторлэн.
   «Карлэн юртэз»    Ижысь Летний сад паркын интыяськемын Генеральской юрт. Та вакытэ отын аспӧртэмлыко адӟытон ужа. Вань арбериосты люказы карын улӥсьёс. Соин ик сое «Дом города» шуыса нимазы. Ӝажыос вылын магнитофонъёс, сапегъёс, вуриськон машинаос, нылкышно изьыос. Экспонатъёсты люказы одӥг но ӝыны ар куспын. Табере улӥсьёс асьсэос но сое учкыны быгато ини.
   Пудо шайгуосты быдтоно    Можгаысь ветеринаръёс кулэм пудоосты ватэм шайгуос пумысен ёрос администрациез кыл кутытӥзы. Ортчытэм эскерон возьматӥз – 25-ез пӧлысь одӥгез гинэ санитарной куронъёсъя лэсьтэмын. Вань кылемъёсыз бадӟым кышкытлык кылдыто. Кудӥз-огез пулъёсын но йӧскадь пытсамтэесь, музъемен согон сярысь вератэк ини. Эшшо ик заборен но котыртымтэ.
 Экспертъёслэн верамзыя, пудо шайгуосты быдтыны кулэ. Кулэм животэз нимаз гуръёсын сутоно. Куд-ог хозяйствоосын таӵе амалэн выро ини.
   Адӟылымтэ куно    Дэри ёросысь Кияик колония-поселениын адӟылымтэ тылобурдоез кутӥллям. Кык воргоронъёс, ужысь бертыкузы, музъем вылысь льӧль фламингоез шӧдӥллям но сое кулонлэсь утилям: сюдӥллям, шунтӥллям. Шедьтоссы сярысь ивортӥл- лям Ижысь зоопарке. Уллёезлэсь кылем тылобурдо али отын куноя.
   Югдурез утьыны юртто    Шаерысьтымы 50 школаосын видеокамераос пуктылэмын. Со тӥрлык пӧртэм кышкыт учыръёсты алыны, дышетскон юрт котырысь югдурез эскерыны юрттэ. Видео сӧзнэтъёс элькунысь кунпуш ужъёсъя министерстволэн шуг учыръёсъя валтӥсь пультэз борды юнматэмын. Матысь аръёсы ини соос элькунысь вань дышетскон юртъёсын луозы. Пиналъёсын ужанын, соосты утёнын со бадӟым юрттэт.
   Дуныз уз воштӥськы    Туэ сентябре Ижысь автозавод «Лада Веста» автомобиль поттыны кутскиз. Та дырлы нырысетӥосыз 800 машинаос дась ни. Дуныз тодмо луоз 24 ноябре. Кызьы оскытӥз «АвтоВАЗ» ОАО-лэн президентэз, укмыс толэзь ӵоже со уз воштӥськы. Ар йылпумъяськытозь, чакламын поттыны 5 сюрс «Лада Веста», нош вуонояз аре – 70 сюрс.
   Вормисез бырйиз учкись    Ортчем праздник нуналэ, 4-тӥ ноябре, «Элькуновидение 2015» конкурслэн финал этапез радъяськиз. Вормисез бырйизы учкисьёс. Тужгес но чырмытэсь но эшлыко луэмзэс возьматӥы пургаос. Ёроссылэсь данзэ утись коллектив 500-лэсь ятыр куара люказ но озьы вормисен луиз. 2-тӥ интые ас коллективзэс поттӥзы шарканъёс. Нош жюри дунъямъя 1-тӥ инты басьтэм Як-Бодьяысь коллектив учкисьёслэн куараоссыя 3-тӥ интые лэзиськиз.
   Улон интызэс умоятозы    Трос нылпиё семьяослы музъем висъянъя программа пумен паськыт улонэ пыӵа. 2015-тӥ аре элькун бюджетысь дунтэк сётоно музъемъёсты дасян понна 2, 7 миллион уксё висъямын. Оглом 2500-лэсь ятыр семьяос учётэ пуктэмын ке, октябрь толэзьлы 1668-эз музъем басьтэмын ини. Солы луыса, трос нылпиё семьяос быгатозы улон интызэс умоятыны.
   «Олимпиец»-ын - ӟырдыт нюръяськон    Ижысь «Олимпиец» спортъя комплексын усьтӥськиз дзюдоя огъяросси турнир, кудӥз сӥземын дано конструкторез М. Т. Калашниковез буре ваёнлы. Ӵошатсконъёсы пырисько юниоръёс, кужмоосыз быръемын луозы Россилэн Первенствояз. Иже вуизы Россилэн 20 улосъёсысьтыз, озьы ик Казахстанысь, Германиысь но Армениысь 500-лэсь ятыр пинал спортсменъёс.
   Выль паркын юмшан    Быдэсмиз кезъёслэн одӥгез кемалась малпанзы. Лулчеберетъя ёрос юртлэн туризмъя ёзэтэзлэн кичӧлтэмезъя каргуртын усьтӥськиз пу скульптураосын Парк. Ортчем праздник нуналъёсы ини радъязы Паркетӥ нырысетӥ экскурсия, семья кылдытӥсьёсын кузпалъяськонэн герӟаськем сям-йылолъёсты юнматӥзы, учкисьёслы яркыт но чебер театрализованной шоу возьматӥзы.
   Быгатэмзы вылӥ дунъямын    Чутырысь пиналъёс бадӟым мылкыдын дырто Игралась Нылпи творчествоя юртэ. Малы но татын уг дышетско! Алигес ас уженызы пыриськизы «Шудкар» элькун кинофестивале. Жюри эскериз 60 фильмъёсты, кудъёсыз кылдытэмын нылпи видеостудиосын но нимаз авторъёсын. «Этно-Арт» номинациын чутыр пиналъёслэн «Масленица» фильмзы 1-тӥ степенё Дипломен пусъемын, озьы ик – фестивальлэн «Золотой ключ» валтӥсь пусэныз.
   Кужмо семья – элькунлэн данэз    Кизнерысь Беловъёс данъязы элькунмес огъяросси ӵошатсконъёсын. Спортэн эшъяськись семья полуфиналэ потӥз калык куара сётэмъя – видеооткрытказылы 13 сюрс мурт дурбасьтӥз. Финал этапаз, кудӥз ортчиз Санкт-Петербургын, вожвылъяськизы 7-ысен 12 арескозь нылпиё тямыс кужмоосыз семьяос. Вормисьлэн кубокеныз но уно кузьымъёсын бертӥзы гуртазы Беловъёс.
   Дуно кузьым    10-тӥ шуркынмонэ Кунпуш ужъёсъя ёзэтын ужасьёслэсь нуналзэс пусъёнэн валче, толон Ижысь Шор площадьын радъяськиз бадӟым ужрад. Россиысь МВД-лэн Удмурт Элькунъя ёзэз возьматӥз гарнизонной смотр. Та уже пыриськиз Элькунлэн Тӧроез Александр Соловьёв. Удыс праздниксы азьын полицейскойёс дуно кузьым басьтӥзы – парксы узырмиз выль служебной машинаосын но бронетехникаен.
   Наркотикъёс пумит    3-тӥ ноябре администрацилэн юртаз антинаркотической комиссилэн кенешез ортчиз. Юкаменск ёросын кылдэм югдур наркоконтролья ёзэтын ужасьёсты но вань улӥсьёсты сакгес луыны куре. Тодады уськытом: куарусён толэзе Ярын ӝегатэмын вал Юкаменскысь ӧнерчи – йырез поромытӥсь суретъёсты со уйпал ёросъёсын вӧлмытэ вылэм. Кыкетӥез учыр – Кесшур гуртын Глазов ёросысь воргорон марихуана ватыса возьылэм.
   Удалтӥз!    «Дас выль Лада-Веста машинаос келямын луозы ёросъёсы», - шуиз элькунлэн тӧроез Александр Соловьёв. Алигес тодмо луиз, огез соос пӧлысь вуоз Балезино ёросэ. Озьы ик выль машинаослы шумпотыны быгатозы Юкаменск, Яр, Красногорск, Сьӧлта, Сюмси, Пичи Пурга, Кияса, Эгра но Алнаш ёросъёсын.
   Умойёсыз радын    Карысь 3 номеро искусствоосъя «Глазовчанка» нылпи школа огъяросси конкурсэ пыриськиз но грант утӥз. Та ужрад кыкетӥ арзэ ортчытӥське ини. Туэ отчы пыриськиз Россилэн 55 улосвылъёсысьтыз вуэм 107 школа. Витьтонэз соос пӧлысь умойёсыз радэ пыртэмын. Сӥё-дано ужрад ортчиз Москваысь Бадӟым театрын. Грант сётэмын вал «Глазовчанка»-лэн директорезлы Е. А. Мокрецовалы.
   Сюлмысь юрттэт    2-тӥ ноябре Ижын секыт югдуре шедемъёслы юрттонъя «Тёплый кров» социальной проект усьтӥськиз. Коркатэк кылем адямиос тол куазен та юртын кӧлыны быгато. Пунктын ужасьёс санитарной обработка ортчытылозы, эмъюрттэт сётозы, пӧсь сиёнэн сюдозы, дӥськутэн юрттозы, кулэ ке, правовой удысын но визь-кенеш сётозы.
 Пункт ужалоз 31-тӥ мартозь, интыяське со Дун-Чылкыт Троицалы сӥзем черкын, Телегин урамын.
   Музъемлэн крезьгурез    Алнашысь «Вуюись» калык ансамбль «Музыка земли» огъяросси фестиваль-конкурсэ пыриськиз. Татын огазе луизы фольклор но классика. 300 кырӟасьёс пӧлысь 15 умойёсыз быръемын вал. Калмыкиысь, Осетиысь, Татарстанысь, Комиысь но трос мукет улосвылъёсысь вуэмъёсын артэ туж данъяськымон адӟиськиз удмурт культураез возьматӥсь «Вуюись» ансамбль но.
   Кивалтӥсен пумиськон    «Дэри ёрос» кылдытэтын «День самоуправления» ортчиз. Ёросысь гинэ ӧвӧл, Пичи Пургалась, Сюмсиысь, Як-Бодьяысь, Ува ёросъёсысь но Можга карысь егитъёс пыриськизы. 
Азьвыл аръёсы егитъёс кивалтӥсьёсты воштылӥзы, нош туэ соос понна ёрослэн кивалтӥсез Андрей Коняшин «меӵак линия» ортчытӥз.
 Егитъёс пӧртэм юанъёс сётъязы, ёросъя но быдэс дуннея югдурез тодэмзы потӥз. Тунсыко юанъёс сётӥсьёсты синпель кузьымъёс витё вал.
   Гуртоосызлы юрттыны котьку дась    Умой ужамез понна Шаркан ёросысь старшой участковойлы Константин Куклинлы сётӥзы Удмурт Республикалэн Тӧроезлэсь Данъян грамотазэ. Югдурез утён удысын со 20 арлэсь ятыр ужа ни, майор звание басьтӥз. «Устоез участковой» гадьпусэн но пусъемын. Вортча, Кыква, Сюрсовай муниципал кылдытэтъёсын югдурез утисьсэс умой тодо, солы оско, юрттэтэн вазисько.
   Ширтозы Малиновкаозь    Вавож ёросысь одӥгаз пичи гуртэ ветлӥсьёс гужем кӧс куазен но толалтэ ӟон-ӟон кынтэм бере гинэ гуртазы курадӟытэк вуылӥзы. Сюрес сярысь сюлмаськонъёссы октябрь пумын быризы. 400 кубометр сюй ворттыса, пырдытэм из пазяса, 1,7 километръем сюрессэз тупатъязы. Табере Малиновкаын улӥсьёс ширтыса гинэ ветлозы на.
   Кыклы узырмизы    Дэбесысь полициын ужасьёс профессиональной праздниксылы ӟеч кузьым басьтӥзы – кык выль машина соослы сётӥзы. «УАЗ Патриот»-эн участковойёс ворттылозы. Котькыӵе сюресъёстӥ ортчыны быгатӥсь машиназы тужгес кыдёкысь гуртъёсы но табере вуттоз. Мукетыз машиназы дежурствое потэмъёслы чакламын. Нялтас вераса, Удмуртиысь полиция ёзъёсы 43 выль машина вуиз.
   Котыр ласянь кенешизы    Удмурт правительство Словакиысь специалистъёсын ӵош ЖКХ но тазалык удысын проектъёсты улонэ пыӵатон пумысен кенешон ортчытӥз. Бадӟым ужъёс мытыны вераськемын «Castоr & Pollux» компаниен ӵош. Озьы ик кенешемын экология, вуэн герӟаськем ужъёсты нуон, жуг-жагез калтон но сое переработать карон пумысен. Палэнэ ӧз кыльы сюрес хозяйствоез азинтон но.
   Можгаос шыръяса ужало    Сибы гуртысь «Держава» хозяйствоын туала куронъёслы тупась ферма усьтӥськиз. Эштослэн кивалтӥсез токма уг ушъяськы асьсэ киын ӝутэменызы: пуктӥськонэн вырись огазеяськонлы вазиськысалзы ке, дуныз кык полы вылӥе тэтчысал. Нош соослэн 190 скаллы чаклам гидзылы 10 миллион манет кошкиз. Шыръям коньдонзы луонлык сётӥз мукет ужез мытыны.
   Дунъязы но данъязы    Удмурт Элькунысь транспортъя министерстволэн грамотаеныз пусъемын Яр станциысь валтӥсь инженер Александр Семакин. Сюресъёсъя монтёрысен кутскыса, бригадир, мастер вал, кивалтӥз участокен. 25 ар чугун сюрес вылын ужаса, бадӟым опыт люкамын. Татын ужазы песятайёсыз, мумы-бубыосыз. Соос кадь ик юн зол сямо, ужзэ яратӥсь, дисциплинаез гажась специалист.
   Огъя кужымен    Красногорск ёросын Багырын тыметсэс тупатъянлы-выльдонлы 500 сюрс манет быриз. Кӧня ке элькун бюджетысь сётӥзы, юрттӥзы депутатъёссы О. И. Черкасова но А. В. Бельтюков. 22 сюрс манет люказы гуртоос. Куинь ар талэсь азьло ик вузэ лэзизы вал, но троссэ ужъёсты туэ гужем ортчытӥзы. Тыметлэсь пыдэссэ но тупатъяны чакламын. Та ужъёсты ӵапак али толалтэ нуоно вал но, техника ӧвӧлэн, шугъяськонъёсын пумиськизы. Багыръёс оско, огъя кужымен ужъёсты быдэстозы.
   Пайдаё дышетскон    Кировын ортчем «Экономические модели молочного животноводства» научно-практической конференцие ветлӥзы гурт удысъя ёзэтэн кивалтӥсь А. Бекмансуров, валтӥсь зоотехник Е. Кутявина, «Верх-Уни» ООО-ен кивалтӥсь В. Осипова. Выль технологиосын тодматӥзы Санкт-Петербургысь но Ленинградской улосвылысь, Вятской сельхозакадемиысь лыктэм тодосчиос. Люкаськемъёс трос выльзэ но асьсэлы кулэзэ басьтӥзы.
   Утьыны быгатӥзы    Туннэ Глазовысь бетонной заводын арендатор – «Чепца» ОАО. Озьыен, производство пытсаськымтэ, эшшо но паськытатыны чакламын. Сыӵе йылпумъянэ вуизы карысь но ЧМЗ-ысь кивалтӥсьёслэн огъя кыл шедьтэменызы. Табере Глазовысь но уйпал ёросъёсысь лэсьтӥськисьёс азьло сямен ик вылӥ ӟечлыко материалъёс кыдёке ветлытэк басьтыны быгатозы.
   Выль аре - тыронъёстэк    Удмуртиысь судебной приставъёс «В Новый год – без долгов» акция ортчыто. Приставъёс ужалозы вузкаронъя бадӟым центръёсын, магазинъёсын, трос калык люкаськон интыосын. Котькуд адями соослэсь тодыны быгатоз, вань-а солэн тыронъёсыз. Сыӵеосыз шедизы ке, уксё соку ик приставлы сётыны луоз, яке квитанциен банке, почтае мыныны. 
Али шаерысьтымы 20 сюрс муртлэсь ятыр адямилэн 380 миллион манет тыронъёсыз люкаськемын.
   Пудолэсь выжызэ умоятоно    Игра ёросысь «Рассвет» но «Зуринский агрокомплекс» огазеяськонъёсы вуылӥз Гурт удысъя но сиён-юонъя министрлэн воштӥсез Е. И. Шкарупа но мукет ӧнерчиос. Вуэмзылэн мугез – эштосъёслы «племенное хозяйство» ним сётыны дась луэмзэс эскерон. Ӧнерчиос пусйизы, Игра ёросын ӟеч выжыё пудоез вордыны луонлыкъёс вань шуыса.
   Аквапарклы инты висъямын ни    Вуоно тулыс Воткинскын аквапарк усьтыны чаклало. Солы инъет луоз тазалыкъя но шутэтсконъя кар центр. Аквапаркын луозы инбам улэ но юрт пушкы интыяськем басcейнъёс, ву гурезьёс, нылпиослы шудон интыос но мунчо. Усьтэм бассейнысь вуэз 30 градусозь шунтыса возёзы. Туннэ одӥг пичи аквапарк вань Глазовын гинэ.
   Ужало но, сцена вылэ но пото    Кызь вить ар ӵоже Яр ёросын Бачумовоын «Весельчаки» драматической кружок ужа. Кемалась ӧвӧл со пыриськиз туала драматургияя «Другой театр» нырысетӥ элькун конкурсэ. 
Бачумовоослэн «Кто с мечом к нам придет, от меча и погибнет» литературно-музыкальной композицизылы жюри вылӥ дунъет сётӥз. Соос пыриськозы конкурслэн (6+) финалаз, кудӥз 29-тӥ ноябре Ижкарын ортчоз.
   Кин витьтон, кин одӥг ар ӵошен    Красногорскысь загсын ужасьёс сӥё-дано ужрадын ӟечкылазы кузпалъёсты. Пумиськизы 50 ар ӵоже ӵош улӥсь но нырысетӥ арзэ огазеяськем паръёс. «Зарни» кузпалъёслэсь улонзэс слайдъёс пыр но борддоре ошем фотографиос вылысь адӟыны луиз. Нош егитъёс понна огазеян йылол ортчытэмын вал. Кышно но карт ог-огзылэн киосазы гырлыен браслет понӥзы.
   Устоез ӧнерчи    Шаерамы быръё тужгес но устозэ муниципал служащиез. Юкаменск ёрос ӵектӥз быдэ вуымтэ нылпиосын ужанъя но соослэсь правооссэс утёнъя комиссилэсь ответственной секретарьзэ Асия Пушкарёваез. Солэн «Подарим детям интересный мир» проектэз сӥземын секыт учыре шедем нылпиосын ужанлы. Устозэ служащиез тодомы декабрь толэзе.
   Йӧ векчи на    Глазов карлэн администрацияз тылпулэсь но шуэрес учыръёслэсь утиськонъя комиссилэн заседаниез ортчиз. Отын нимысьтыз саклык висъямын вал ву вылын секыт югдуре шедён учыръёсты алонлы. Спасательёс шуо, Чупчи ӧжытак гинэ кынме, со вылэ лёгиськисьёс шедё ни. Кышкатэк ветлон понна, йӧ сизьым сантиметрозь кынмыны кулэ.
   Тодмо спортсменэз витё    7-8-тӥ шуркынмонэ Иже лыктоз Россиысь баскетболъя федерацилэн президентэз Андрей Кириленко. Элькун кивалтӥсьёсын, пинал спортсменъёсын, спортысь ветеранъёсын пумиськылыны чакла. Быдэс дуннелы тодмо баскетболист вордскемын Ижын. Удысаз сое вылӥ дунъяло универсал луэменыз: одӥг кадь умой шудэ «защитаын» но, «нападениын» но.
   Выль нылпи сад ӝутӥське    Вавож ёросысь Выль Бия гуртын выль нылпи сад ӝутӥське. Бадӟым но кулэ ужлы уксё висъяз интыысь «Колос» СХПК. Элькун Тӧро Александр Бречалов Вавож ёросэ вуылыкуз но калыкен пумиськылыкуз оскытӥз, висъям уксёлэсь ӝынызэ эштослы берыктомы шуыса. Озьы ик пусйиз: мерлыко юрттэт сётӥсь бизнеслы элькун юрттоз.
   Кырӟало гуртоос    Сарапул ёросын кутскон сётӥзы калык хоръёслэн но вокальной ансамбльёслэн «Поёт село родное» элькун фестиваль-конкурссылы. Солэн быръён люкетъёсыз радъяськозы на шуркынмон толэзь ӵоже Балезиноын, Дэриын, Селтаын но Алнашын. Фестивальлэн сцена вылаз нырысьсэ потозы фольклор но семья ансамбльёс.
Йылпумъян ужрад ортчоз 26-тӥ ноябре Як-Бодьяын.
   Губи сиёмы    «Завьяловский» тепличной комбинатын, выльдон-тупатъян ужъёс ортчытэм бере, ужаны кутскиз выль цех. Отын будэто вешенки губи, араз 20 тонна поттыны чаклало. Асьме комбинатын будэтэм губиез басьтыны луэ ини вузкаронниосысь. Со поттӥське «Раура» бренд чотын.
   Азбаръёс шумпотто    Элькунмылэн пӧртэм сэрегъёсаз нуналмысь кадь ортчыло Азбарлэн праздникъёсыз. Трос квартираем коркаослэн азбаръёссы но шутэтскон интыос выльдӥськизы-умоязы «Карез чеберматон» федерал программа улсын – оглом ог 300 интыос. Нырысьёсыз азбаръёс шумпоттӥзы улӥсьёсты гужем эшшо. Тросэз ужъёс йылпумъяськизы кылем толэзе, быдэсмозы на ноябрь праздникъёс азьын.
   Улӥсьёслы пайда ваё    Красногорск ёросын элькун эмъюртъёсысь врачъёс ужазы. Бригадалэн валтӥсь малпанэз – ёросын улӥсь калыклэсь тазалыксэ эскерон. Мылкыд карисьёс вазиськыны быгатӥзы Нырысетӥ элькун больницаысь, онкологияя элькун диспансерысь, эмпрофилактикая центрысь, клинико-диагностической центрысь ӧнерчиослы.
   Толлы дасесь    Гидъёслэсь толлы дась луэмзэс эскерон вылысь, Яр ёросысь гурт удысъя управлениысь ӧнерчиос хозяйствоосы потазы, Пудоосты сюдон но возён, йӧллэсь ӟечлыксэ будэтон сярысь дышетон ортчытӥзы но ивортӥзы, кыӵе куронъёс йӧллы пуктэ ГОСТ. Озёркаысь одӥгаз фермаын гужем тупатъян ужъёс ортчытэмын вал. Выльдэмын вӧлдэт, лэсьтэмын вытяжка, юнматэмын ву юон арбериос, светодиодной лампаос.
   100 йырлы скал гид    Глазов ёросын нош ик корка пырон ортчиз. «Луч» СПК-ын 100 йырлы гид усьтӥськиз. Кивалтӥсьёс али туж умой валало, трос но вылӥ ӟечлыко йӧл кыскон понна котькуд пудоен нимысьтыз ужано шуыса. Чаклано пудо сюдонэз, скал возён интыосты. «Лучын» (кивалтӥсез Денис Бабинцев) туала куронъёсты санэ басьтыны но выль амалъёсты улонэ пыӵатыны тыршо.
 Соин ик хозяйство йыг-йыг пыд йылаз сылэ. Кылем арын усьтӥзы кунняно пудоослы ёзэт, чакласькизы кунянъёслы профилакторий сярысь но. Нош туэ кунням скалъёсты кысконъя цех ужаны кутскиз. Выльдэм гидын умой луонлыкъёс кылдытэмын пудоослы но, ужасьёслы но.
   Сӥзьыл призыв    Туэ сӥзьыл, кылем арен ӵошатыса, армие мынӥсьёслэн лыдзы ог 300 муртлы ӧжытгес луоз – элькунъя, огъя валысь, 1 сюрс 300 адями. Шаерысьтымы валтӥсь комиссар Александр Комлев верамъя, службае мынӥсьёслэн лыдзы ичиёмиз, контракт амалъя служить карисьёслэн лыдзы йылэмен. Озьы ке но, медкомиссия пыр 11 сюрслэсь ятыр пиос ортчыны кулэ. Таяз радэ тросгес пиосты келялозы морфлотэ.
 8 мурт – ваньзылэн ик вылӥ образованизы вань – Краснодарысь вылӥ военной училищеын дышетскон вылысь быръемын.
   Выль тӧро    7-тӥ шуркынмонэ, Людмила Прокошева ужысьтыз кошкемен, Удмуртиысь журналистъёслэн союззылы тӧро бырйизы. Тужгес трос куараос люказ Елена Капитоненко, азьвыл со Александр Соловьёвлэн пресс-секретарез луыса тыршиз вал.
   Невалэн ярдуръёсаз    11-тӥ но 12-тӥ шуркынмонэ Санкт-Петербургын «Фестиваль Удмуртии на берегах Невы» ужрад (0+) ортчоз. Со «Бадӟым Шаерлэн покчи калыкъёсыз» ӵектос улсын радъяське. Лымшор удмуртъёсын тодматоз Вавож ёросысь «Гербер» ансамбль, со сюан но буре ваён йылолъёсты возьматоз, мунёосты лэсьтонъя мастер-класс ортчытоз.
 Уйпал удмуртъёслэсь веник керттон но пӧйшуран йылолъёссэс возьматоз Дэбесысь «Шудбур» ансамбль. Аслэсьтыз быгатонлыкъёссэ адӟытоз Санкт-Петербургысь удмуртъёслэн «НЕВСКИЙ ИТАЛМАС» ансамбльзы.
   «Элькуновидение – 2017»    4-тӥ шуркынмонэ та конкурслэн йылпумъян люкетэз ортчиз. Полуфиналысь но финалысь баллъёсты ватсаса, вожвылъяськонын вормиз Сарапул ёросысь Павел Смирнов «Чирдоз уӵы» кырӟанэныз. Тужгес устоен пусъемын Дэбес ёросысь Ольга Перевозчиковалэн «Палэзьпу юмшан» кылбурез но Вотка карысь Любовь Ивановалэн «Итаысь италмас» кылбурлы крезьгурез. Учкисьёслэн кузьымзы понна вожвылъяськонын азьпала потӥз Шаркан ёросысь Александра Протопопова.
   Удысэз азинтӥсьёслы - премия    5 ар талэсь азьло Удмуртилэн Кивалтэтэз литературной премия ялӥз вал. Тодмо луизы солэн туэ лауреатъёсыз. Конкурсной комиссия оглом 19 ӟуч но удмурт произведениосты эскериз. Быръемын ньылез устоосыз. Соослэн авторъёссы басьтӥзы быдэн 50 сюрс манет. Премиен пусъемъёс пӧлын – нылпи литература удысын тыршись Нина Ермолаева но «Всё было так, как было» кылбур бичетлэн авторез, Глазовысь Леонид Смелков.
   Блаженной Матрона - Воткаын    11-тӥ шуркынмонэ Воткинскысь Георгий Победоносецлы сӥзем черке ваизы Дунчылкыт Матрона Московскаялэн лы-сьӧмъёсыныз ковчегез. Та учырлы луыса, черкын нуналлы быдэ акафистэн молебен лыдӟиське. Блаженной Матроналы вазисько, юрттэт курыса, котькыӵе куректонэн но шудтэм учыре. Быдэс улонэз солэн – яратонлы, чиданлы но жалянлы сӥзем улон.
   Ужбергатӥсьёс удыссэс паськытало    Финляндиын орчиз форум, кудаз пыриськизы шаерысьтымы 9 предприятиос – корка пуктонлы, шутэтсконлы но корка пушлы кулэ луись продукция поттӥсьёс. Удмурт но фин компаниос кенешизы огъя ужан удысъёсты радъян но азинтон пумысен. Кылсярысь, Глазовысь «Прибор-Сервис» чакла матысь ужаны фин огазеяськонэн, кудӥз бруслэсь но корлэсь коркаос лэсьтонлы оборудование дася.
   Вылӥ данъетъёсын пусъемын    Гурт удысэз азинтонын лулысь-сюлмысь тыршемез понна Россилэн азьмуртэз Владимир Путин вылӥ данъетэн пусйиз Вавож ёросысь «Колхоз «Колос» СХПК-ысь механизаторез Василий Морозовез. Бӧлякмы сӥлы каремын «За заслуги перед Отечеством» орденлэн медаленыз. Президентлэн Таукаронэныз пусъемын на Сарапулысь 15 номеро школалэн директорез Татьяна Дементьева – трос аръёс ӵоже наукаез но дышетонэз азинтонын пайдаё тыршемез, ӟеч кадръёс дасямез понна.
   Данзэ уз уськыты    Максим Вылегжанин пыртэмын Россилэн сборнояз, кудӥз али Дуннелэн кубокезлэн нырысетӥ этапезлы дасяське. Ӵошатсконъёс кутско ини ӵуказе, Финляндиын. Талэсь азьвыл Швециын ортчем ӵошатсконъёсын спортсменмы 2-тӥ интые потӥз вал.
 Калыккуспо олимпи комитет (МОК) нимо-дано куасчимес Олимпи шудонъёслэсь но ӵошатсконъёслэсь палэнтӥз вал, антидопингъя правилоослэсь куронъёссэ тӥяз шуыса. Элькунлэн Тӧроез Александр Бречалов оскытӥз: куасчимы понна дурбасьтоз, кулэ юрттэт сётоз.
   Чебер но, ческыт но    Кировын ортчиз «Туристический сувенир 2017» огъяросси фестиваль-конкурслэн йылпумъясь этапез. Конкурсэ 60 котыр улосъёсысь ужъёс ыстэмын вал, 38-эзлэн потӥзы финалэ. Удмуртиысь пыриськизы Игра ёрос но Сарапул кар. Игра ёросысь Сундур гуртысь удмурт культурая центрлэн «Палэзё» напитокез 1-тӥ степенё дипломен пусъемын.
   Бадӟым гастрольёс кутскизы    Удмурт йӧскалык театр дасяське Пермь улосэ гастрольёсын потыны. Отын возьматоз «Алые паруса» мюзиклзэ но «Царевна-лягушка» выжыкылзэ. Нош кылем арняе асьме артистъёсмы бертӥзы Йошкар-Олаысь. Соин валче асьме театрын спектакльзэ возьматӥз ни Марий Элысь театр, ӝоген вуоз Коми улослэн. Йӧскалык театръёслэн вошъяськыса гастрольёссы радъясько федерал центрлэн «Бадӟым гастрольёс» проектэз улсын.
   Астэ тодыны, мукетъёссэ валаны    Та нуналъёсы Ижысь Калыкъёслэн Эшъяськон юртазы радъяськизы котырес ӝӧкъёс. Солэн ужаз пыриськисьёс эскеризы этнокультурной но национальной образованиея ужпумъёсты: вордскем кылъёсты дышетонъя, кадръёслы кулэяськонъя, национальной образованилэн нормативно-правовой базаезъя. Котырес ӝӧкъёс сьӧрын ужамъёслэсь ӵектонъёссэс санэ басьтоз йӧскалык политикая министерстволэн расширенной коллегиез, кудӥз 7-тӥ толсуре люкаськоз.
   Кино учком    Россиысь Киноя фонд 500 сюрслэсь трос улӥсьёсын интыосысь кинотеатръёслы юрттонъя вожвылъяськонлы йылпумъянъёс лэсьтӥз. Оглом 200-лэсь ятыр кинозалъёс выльдӥськозы, та ужлы висъямын 1 миллиард манет. Юрттэт вуоз Удмуртие но. Быдэн 5 миллион басьтозы Воткаысь лулчеберетъя юрт но Уваысь «Тетерин Фильм».
   Пумиталоз Пургиночка    Шаерамы азьланьтӥське элькун тол гурт шудонъёслы дасяськон. Гурт спортсменъёсты тулыспалэ пумиталоз Пичи Пурга. Юнматэмын ни шудонъёслэн пуссы-талисманзы, со луоз удмурт нылок Пургиночка. Гурт шудонъёслы луыса, ёросын лэсьтӥсько куасэн бызьылонъя база но ролледром, но та дырлы секытгес югдур кылдэмын уксё тырмымтэен.
   Выль акциез - ӟеч сяме    «КОМОС ГРУПП» агрохолдинг «Босс за прилавком» выль акция радъя. Фирменной магазинъёсаз вузкарисьёсын ӵош ужалозы холдинглэн кивалтӥсьёсыз. Нырысез ужрад ортчиз ни кылем арняе Ижысь кык магазинъёсын. Бичаськисьёс меӵак вазиськыны быгатӥзы холдинглэн управляющиезлы Андрей Шутовлы но валтӥсь директорлэн воштӥсезлы Алексей Пьянковлы.
 Мукетыз ужрад чакламын 1-тӥ толсурлы. Акция паськытгес радъяськоз ини: элькунамы сяна, мукет улосъёсын но ортчоз.
   Семьяослы юрттэт будоз    Вуоно арысен 9 сюрслэсь ятыр пособие сётӥськоз 3-тӥ но солэсь трос нылпи ваисьёслы. Коньдонэн юрттэт тыриськоз толэзьлы быдэ. Со сярысь вераз мерлыко, семья но демографи политикая министр Татьяна Чуракова. Та дырлы Удмуртиын 20 сюрслэсь ятыр трос нылпиё семьяос.
 Кызьы ивортӥз та нуналъёсы Россилэн азьмуртэз Владимир Путин, пиналлы 1 но ӝыны арес тырмытозь толэзьлы быдэ сётӥськись пособилэн быдӟалаез будоз нырысетӥ нылпи понна но.
   Паръяськыны – Парзие, шудыны - Штанигуртэ   Гужемысен Глазов ёросын ужаны кутскиз «Лулчеберетъя но туризмъя центр», солэн бурд улаз выжизы гуртъёсысь культурая юртъёс. Туала улонэн одӥг радын вамыштон вылысь клубъёс азе ужпум пуктэмын: лулчеберетъя юртъёслэсь ужзэс азинтонъя проект яке программа дасяно. Кинлэн мар пӧрмем? Кыӵе луонлыкъёс шедьтӥллям конкурсэ пыриськисьёс? 
   Та нуналъёсы ёрос администрациын радъяськиз конкурсной ужъёсты эскерон. Соосты дунъяз нимысьтыз комиссия, кудӥзлэн ужаз пыриськизы ёрос администрацилэн тӧроезлэн воштӥсьёсыз, гурт туризмен тунсыкъяськись ужбергатӥсьёс но лулчеберет удысысь ӧнерчиос.
 - Выль ӧрын ужанлы кичӧлтон сётӥз «Лулчеберетъя но туризмъя центр». Кивалтӥсьсэ Евгений Николаевич Баженовез но ӧнерчиосты ушъям потэ, - малпанъёссэ усьтэ ёрос администрацилэн лулчеберетъя ёзэтэныз кивалтӥсь Светлана Коротаева. – Ужпумез, луонлыкъёсты котыр ласянь учкиллям-бергатӥллям, ваньзэ лыдъяллям-чоталлям, видеороликъёс но дасяллям. Туж оскисько: дыр вуоз – дэмен тыршемлэн пайдаез ваньмес шумпоттоз. Удысазы выль ужан амалъёсты кутон тросгес калыкез но доразы кыскыны юрттоз. Собере клубъёс кӧня ке уксё но люканы быгатозы. Асьсэлы ик яралоз кулэ тӥрлык басьтыны, костюмъёссэс выльдыны но мукет ужпумъёсты палэнтыны. Но, валамон, проект чотын поттэм уксёзы - со ватсаса юрттэт гинэ луоз, юртлэсь улонзэ оглом радъян вӧзы.
 Ёросын 27 гурт клубъёс, конкурсэ пыриськыны мылкыд кариллям 14-эз. Пусйымон проектлы пӧрмем Дондыкар-Слудка-Люм юртъёсысь коллективъёслэн дэмен ужзы.  Огъя кариськемзылэн пайдаез син азьын - кужымзы но уногес, луонлыкъёссы но паськытгес. «Донды батыр огазея» нимам проектсы тунсыко потоз пичиослы но, бадӟымъёслы но. Азьланяз со пырыны быгатоз ёросысь туризмъя чаклам маршрутъёсы.
 Шумпоттэм дзякиноослэн малпанзы – усьтыны «Центр русского фольклора». Мылысь-кыдысь ужало ни сое улонэ пыӵатон бордын. Синмаськыса бырод, адӟид ке ас киынызы лэсьтэм мунёоссэс! Ӟуч фольклорен быгатыса ужамзы шӧдӥськиз ни нылпиослэн алигес ортчем «Зарни шыкыс» ёрос фестивалязы но. Дзякино пиналъёс «Коляда» сям-йылолэз туж учкымон но усто возьматӥзы.
 Пусйыны луэ Парзи культурая юртлэсь но ужзэ. «Кузница счастья» проектсы улонэ пыӵа ни. Герӟаськемын со удмурт сюан ортчытонэн. Берло дыре выль семья кылдытӥсьёс выльысь берытскыны кутскизы калык сямъёс пала. Валаны но дунъяны кутско: калык йылолъёслэн дэлетсы но кужымзы бадӟым - ӵош улонлы пыраклы ӟеч инъет сёто.
 Куд-огез проектъёссэс нылпиослы чаклаллям. Октябрьскийысь но Омутницаысь культурая юртъёсын тыршисьёс выль ужез быдэстонын тожо огазеяськиллям, историез ӝутӥллям но «Омут Сибирского тракта» нимо проект пӧрмытӥллям. Тунсыко карон понна театр амалъёсты кутыны чаклало. Но тыро-пыдо ужаны кутскозы, ар ортчыса.
 Улонын юнматэм проектъёсты ке пусъёно, таӵезэ адӟыны луэ ни Качкашурын. Нырысетӥ арзэ гинэ уг ужа татын «Подари детям радость» нылпиослы марафон. Выль аре, Масленчае но мукет праздникъёсы карысь нылпиос но шумпотыса татчы дырто.
 Нош Штанигуртысь культурая юрт матысь дыре быгатоз пумитаны «Территория истории» чотын. Шудон-вожвылъяськонэн валче нылпиос визьзэс сыналозы - историез тодэмзэс юнматозы.
 Кутскон понэмын. Ӟеч малпанъёс улонэ мед пыӵалозы, пайдаё луозы, шумпотымон но данъяськымон пӧрмозы!
 Лариса Гурьянова. Глазов ёрос.
 Туспуктэмез авторлэн.
   Ужан амалъёссэс узырмыто проектъёсын   Ярысь ёрос библиотека ас дораз лыдӟиськыны яратӥсьёсты гинэ уг люка, туала улонлэн куронъёсызъя, ужзэ радъяны турске пӧртэм ӧръёсъя. Книга дуннее кызьы тросгес калыкез кысконо ужпумен валче татысь коллектив мукетыз пумысен но сюлмаське: кызьы уксё поттоно. Юанъёсты-ужпумъёсты эскеро-бергато но нош выль ужрадлы кичӧлтон сёто.  
   Тулысысен ини библиотекаын ужа «Пятница» анти-кафе. Туннэ со тунсыко луэ но дораз люка быдэ вуымтэосты. Малы нош анти-кафе шуиллям, соизлы валэктон сётэ кафелэсь ужзэ радъянъя кыл кутӥсь егит ӧнерчи Полина Невоструева:
 - Мукет кафеослэсь милямез пӧртэм луэ: ӧвӧл татын курыт юонъёс, сиёнэн-юонэн но ум турскиське, нош ваньмыз, мар ӵектӥське лыктэмъёслы, со дунтэк.
 «Пятницае» сюрессы быдэ вуымтэослэн лёгемын ни. Кафее пырем понна пичияк дун тыро ик, отӥяз ини ӝытбыт кин мар сюлэмызъя уж шедьтэ. Ӝӧквыл шудонъёс котыре кутско, я компьютер сьӧры пуксё, ваньзы ӵошен но шудо, вожвылъясько – оглом вераса, уно тунсыко ужрадъёс соосты татын витё.
 Котькуд люкаськемазы кадь мастер-классъёс радъясько: галстук но кышет чебер керттыны быгато ни, киужъёсын но турско, массажлы но дышетскизы ни – зэмос массажист валэктэм. Валамон: ӵошен котькыӵе но уж нылпилы капчигес, тунсыкогес но шулдыргес потэ.
 Ваньмон дырзэс радъянын паськыт кутыны кутскиллям ни психолого-ролевой шудонъёсты. «Мафия», «Крокодил» но мукет со выллем шудонъёс быдэ вуымтэослы туж мылкыдзыя.
 - Быдэ вуымтэослэн сыӵе дырзы ук: гуртазы пукемзы уг поты, кытын-мар шедёз эскерто-утчасько. Ми доры лыктыса, ас мылкыдзыя мар ке но кулэзэ одно ик шедьто. Собере троссэ ужрадъёсты ӵошен но малпаськом-чакласьком, - усьтэ малпанъёссэ библиотекалэн кивалтӥсез Марина Геннадьевна Данилова.
  
 Библиотекаысь коллектив мыло-кыдо ужа проектъёс бордын но. Та вакыт анти-кафе улсын улонэ пыӵа наркоманиез алонъя проектсы. Быдэ вуымтэос но егитъёс пӧлын тазалыко улонэн эшъяськонэз юнматон вылысь, элькунысьтымы тазалыкез утёнъя министерство ялэм проектъёслы конкурс. Солы луыса, 9-эз, пӧлазы яръёслэн но, ӟечен лыдъямын но уксё висъямын.
 - Та проектмы комплексной луэ. Со милемлы паськытгес луонлыкъёс сётэ одӥг ласянь – наркоманиез алонъя ужрадъёсты ортчытъяны, мукет ласянь – быдэ вуымтэослэсь ваньмон дырзэс радъяны. Малпасько, министерство та ужзэ азьланьтӥз ке, ми солэсь палэнэ ум кыле.
  
 Пусъем потэ на библиотекалэсь эшшо одӥгзэ проектсэ. Таизлы уксёен юрттэт висъя йӧскалык политикая министерство. Нош ӟеч ужлэн валтӥсь малпанэз герӟаськемын удмурт кылэз утёнэн.
 Матысь дыре, 19-тӥ шуркынмонэ, библиотека ӧсъёссэ усьтоз лыдӟисьёслэн «Кӧжы-кӧжы-кӧжыпог» нимо фестивальзылы (0+). Пумитаны дасясько дуно куноосты – нылпиослы удмурт кылын потӥсь «Кизили» журналын ужасьёсты но тодмо бӧляксэс, кылбурчиез Алексей Ельцовез, кудӥз туэ 60 аръем юбилейзэ пусъе.
 Куать школаосысь нылпиос вуозы ужрадэ, фестивальлэн ужез но радъяськоз куать площадкаосын. Кылсярысь, «Кӧжыпог»-ын Алексей Ельцов кылбуръёссэ лыдӟоз, пинал гожъяськисьёсты кылбур бордын ужан амалъёсын тодматоз. Удмурт калык шудонъёс лӧпкытозы пиналъёсты «Гондырпи шудонъёс» площадкаын. Нош «Чиган» нимоез котькыӵе арлыдо муртлы тунсыко потоз: татын ас вурем костюмъёсынызы палёмытозы Ярысь нылпи творчествоя юртэ ветлӥсьёс. Та нуналэ Яре вуозы «Удмуртия» издательствоын потэм книгаос но. Соосты адӟыны но басьтыны луоз «Киысь кие» площадкаын. Туж оскем потэ: матысь тодматскем бере, «Кизили» яр пиналъёс доры тросгес вуоз, нош удмурт книгаос киысь кие кошкозы.
 Лариса Гурьянова. Яр ёрос.
   Кырӟась сюлэмъёслы – пӧсь кичабонъёс   Глазовысь лулчеберетъя «Россия» центрын кылдытэмын но ужало трос пумо ансамбльёс но коллективъёс. Одӥгез соос пӧлысь - «Поющие сердца» хор. Туэ солы 30 ар тырмиз. 
   Хорын кырӟасьёс – ваньзы сямен пенсионеръёс ини. Тросэз война аръёсы вордскемын но будэмын. Шутэтскон вакытазы вуыса но, соос тэк улонэз уг тодо, арняяз кык-куинь пол репетициосы дырто. Татын ог-огзылы – ваньзы эшъёс, одӥг семьяын кадь, шумпотэмзэс но, куректэмзэс но ӵошен люко.
 30 аръем юбилейзэ пусъёнэ быдэс зал тыр калык люкаськиз. Ӟечкыланы вуиллям мукет коллективъёс но: «Звонкие планочки», Гулёковоысь «Зундэс» ансамбль, «Искра» центрысь ужасьёс, «Детство» студия но трос мукетъёсыз. Шуныт кылъёссэс веразы «Россия» центрлэн кивалтӥсез Юрий Афонин, солэсь азьвыл кивалтӥсь Вера Тронина, хорлэн азьвыл кивалтӥсезлэн Анатолий Емельяновлэн кузпалыз Ольга Анисимовна, дано журналист но «Поющие сердца» хорлэн кивалтӥсезлэн атаез Николай Бушмелев.
 - Мон туннэ ас семьяям кадь вуи. Лыктытэк ӧй чида, малы ке шуоно «Поющие сердца» хор Юкаменскын – яратоно куноосмы. Созэ но вераме потэ: Юкаменскын Троицкой храм пуктӥськыку, кӧня ке кирпичезлы гинэ коньдон ӧз окмы. «Поющие сердца» 3 сюрс манет коньдон люкаса сётӥз. Та коллективлы луыса, Троицкой храм али ужа. Отчы пырыса, ӝуась сюсьтылэз адӟиды ке, тодэ – со тӥляд тазалыкты понна улӟытэмын, - залын вань пукисьёслэсь сюлэмъёссэс ик вырӟытӥз Николай Сергеевич.
 Ӵапак солэн «Усе лымы» кылбуръёсызъя кылдытэм кырӟанэз быдэстӥз «Кырӟась сюлэмъёс» ансамбль - «Поющие сердца» хорлэн пичи удмурт «сузэрез». Со вордскиз но кылдӥз 2012-тӥ арын, хорлэн кивалтӥсезлэн Анатолий Емельяновлэн – ӟуч адямилэн – кичӧлтэмезъя.
 Нош ми, «Иднакар» газетлэн редакцияз ужасьёс, туж данъяськиськомы азьвыл ужасенымы Зинаида Дмитриевна Юговаен. «Поющие сердца» радын со 15-тӥ арзэ ини кырӟа. 12 ар ӵоже старостаез вылэм. Удмурт бере, Зинаида Дмитриевна мылысь-кыдысь пыриське «Кырӟась сюлэмъёсы» но.
 Вераны кулэ, «Поющие сердца» хорлэн репертуараз быръемын туж чебересь, вылесь но тросэзлы тодмотэмесь кырӟанъёс. Залын пукисьёс, сцена вылысен чузъяськись чуръёсты кылыса, интыосазы ик эктэмъяськизы но, бӧрдӥзы но.
 Быгато, туж быгато кырӟасьёс сюлэмез вырӟытыны! Кема мед чузъяськозы на «Кырӟась сюлэмъёслэн» куараоссы!
 Елена Пономарева.
 Глазов кар.
 Туспуктэмез авторлэн.
   Лулчеберетъя юртъёс выльдӥсько   Шаерамы азьланьтӥське «Местный дом культуры» партийной проектлэн улонэ пыӵамез. Та нуналъёсы ньыль лулчеберетъя юртъёс, выльдэм беразы, выльысь ужаны кутскизы - Алнаш, Грак, Пичи Пурга но Балезино ёросъёсын. 
   Федерал бюджетысь вуэм сяна, уксё висъяськиз на улос но ёрос казнаосысь. 2017-тӥ аре уже кутэм уксёлэн быдӟалаез оглом 30 миллионлэсь ятыр луиз. Тупатъямын учкисьёслы залъёс, фойеос, пыронниос, озьы ик клубъёслэн материально-технической базаоссы ӟечомизы. Проектлэн ужамез котькуд ёросын кадь шӧдӥськиз. Ӝыны палаез выльдэм культурая юртъёс калыкен ужало ини, кылемез ӧсъёссэс усьтозы та толэзь йылпумъяськытозь.
 Дасяз Лариса Емельянова.
   Улон-вылон сярысь кырӟанъёс   чузъяськозы 19-тӥ ноябре Штанигуртысь культурая юртын Александр Леонтьевлэн концертаз. Мар вите учкисьёсты таяз шулдыртонын, со сярысь вераськимы Александрен. 
   - Кыӵе кырӟанъёсын сюлэмез бугыртоды?
 -  Чузъяськозы вужъёсыз но, выльёсыз но. Нырысьсэ учкисьёс кылозы «Пинё-пинё липетэ» кырӟанме. Кылъёсыз но, крезьгурез но аслам. Фонограмма Ярысь Руслан Дюкин гожтӥз, ми соин кемалась эшъяськиськомы. Концертэз ачим нуо. Залэн вераськеме потэ, мыным вань, мар калыклы вераны. Та нуналлы юри ӵыжак выль костюм но вурытӥ. «Элькуновидение» бен дӥсялляй ни.
 - Наталья Богданова понна-а висиды?
 - Со понна, конечно, сюлмаськи, шӧдонъёссэ юн умой валасько, аслым но 2012-тӥ арын вожвылъяськонэ пыриськыны шуд усиз, куинетӥ инты басьтӥ. Туэ монэ «Элькуновидение» жюрие ӧтизы. Юн секыт уж со, конкурс шоры учконъёсы но воштӥськизы. Вожвылъяськон арысь аре юнма, кырӟанъёслэн ӟечлыксы будэ: кылъёсыз но муресь, крезьгуръёсыз но сюлэме пыӵало, артистъёслэн куараоссы но золэсь. Кинлы вормон сётоно? Мон вылӥ балл сётӥ Пичи Пурга ёросысь коллективлы, малы ке шуоно соос улэпскын шудӥзы. Со артистлы капчиен уг сётӥськы. Малпасько, одӥг муртэз гинэ ӧвӧл дунъяно, куинь нырысетӥ инты луыны кулэ. «Элькуновидение» вуэм котькуд кырӟась ас ёросэзлэсь туссэ возьматэ. Кӧня кужымзэ со быдтэ, сцена вылын котькуд ласянь умой мед адскоз шуыса. Коньдон но ас кисыысьтыз поттоно луэ.
 - Тӥ асьтэос крезьгур но, кылбур но гожъяськоды. Кыӵе кулэ луыны кырӟан?    
 - Кырӟан адямиез малпаськытыны кулэ. Тани «Пинё-пинё липетэ» кырӟанэз кин ке огшоры липет сярысь шуыса малпалоз, нош кинлы ке мур пуштросэз усьтӥськоз.
 - Тӥ сяна, кин сцена вылэ потоз на?
 - Раис Абашев, Валерий Гуляев, Наталья Леонтьева – таиз племянницае, ныл фамилиез Пыжьянова, нош  мужикезъя Леонтьева луиз. Валераен но Раисэн ми ӵем сцена вылэ ӵошен потаськомы. Ог-огмес туж умой валаськомы, милемыз крезьгур герӟа. Концертамы удмурт, ӟуч, бигер, бесерман кырӟанъёс чузъяськозы.
 
 - Тӥляд быдэс семьяды кырӟась ук?
 - Бен, озьы-а мар-а. Оля кузпалыным куинь нылмы. Бадӟымез фельдшер луыса Ижкарын ужа, артист шӧмыз ӧвӧлгес. Нош кыкетӥез 9-тӥ классын дышетске, «Ветерок» ансамбле ветлэ, кудӥз концертэ пыриськоз. Пичиез нылмы, Ульяна,  эшеныз Алёна Наговицынаен кырӟалоз. Муми но, Фаина Фёдоровна, сцена вылын луоз «Гыдыке» ансамблен. Нош Миша братме элькунамы «Айкай»-ысь артистэз сямен тодо. Но Штанигуртын со уз луы. 
 - Мае витиськоды матэктӥсь концертлэсь?
 - Калыклы ӟеч мылкыд, выль кужым пыӵатэм потэ. Мон Кечпигуртысь культурая юртын художественной руководитель луисько, «Гыдыке» ансамблен кивалтӥсько. Артистъёсылы котьку но шуисько, сцена вылэ потыкуды, вунэтэ вань шуг-секытъёстэс, куректонъёстэс, калыклы умой мылкыддэс возьматэ, одно пальпотэ. Мынектӥськод ке, куара но мукет сямен чузъяське.
 - Берло дыре Тӥледыз мар шумпоттӥз?
 - Кылем праздникъёсы сиё-дано ужрадын Глазов ёрос администрацилэсь Данъян грамотазэ сётӥзы. Кин ке понна - огшоры бумага гинэ. Нош мынам малпамея, со адямилэсь ужзэ вылӥ дунъям. 
 - Концертты ӟеч мед ортчоз!
 Альбина Бушмакина. Глазов ёрос.
   Ӵыжы-выжы кусыпъёс гуртъёсы вутто   Коньывуон толэзьлэн берпуметӥ нуналъёсаз Глазов ёросысь Пусошур шор ёзо школаын калыккуспо пумиськон ортчиз. Дорамы вуылӥзы бадӟым куноос: финн Пекка  Киехеля, Светлана кузпалыз, Комиысь дышетӥсь Нина Фёдоровна Никулина но соослэн эшъёссы - Глазов карын улӥсь Ходырев кузпалъёс. 
   Соос «Вашкала корка» музейной комнатаын экскурсия кылзӥзы, собере 5-тӥ класслэн удмурт кылъя уроказ пукизы. Мон – удмурт кылъя дышетӥсь но 5-тӥ классын дышетскисьёс ортчытӥмы «Писпуос но куакъёс» кыл волятон урок.
 Берло 5-11 классъёсын дышетскись нылпиос понна ортчытэмын вал пресс-конференция, кытын дышетскисьёс но дышетӥсьёс куноосмылы юанъёс сётъязы. Шуом: кельшиз-а Удмуртиын; ӵем-а вуылӥськоды Россие, Удмуртие; кытысен тодматскиды Глазовысь Татьяна Семёновна Ходыреваен; маин тунсыко потӥз удмурт калыклэн культураез; вань-а ӵыжы-выжыосты Удмуртиын?
 П. Киехеля но Н.Ф. Никулина асьсэос но пиналъёслы трос гинэ юанъёс сётъязы, кылсярысь: маин матын луо удмурт но финн кылъёс, кыӵе кылъёс чузъяськемзыя матын коми кыллы? Нылпиос туж паймизы тӥни марлы: трос коми кылъёс, шуом, лыдъяськонын, удмурт кылмылы матын луо.
 Марлы паймонэз: со милям ӵыжы-выжы кылмы. Тани писпу нимъёс ик: кыз - козпу, палэзьпу-пелысьпу, нош «нянь» кылмы соослэн но «нянь».
 Таӵе пумиськон ортчемлы туж шумпотӥськом. Азьланяз но кунгож сьӧрысь куноосынымы кусып возём. Оло, куке Финляндие яке Комие но вуылом.
 Бадӟым тау шуэме потэ клубын ужасьёслы Т.Н. Перминовалы но А.И. Поздеевлы, «Кырӟась сюлэмъёс» ансамбльысь кырӟасьёсмылы. Шулдыр кырӟанъёсын пумитазы Н.А. Васильева, Л.Г. Будина, С.В. Пономарёва, З.С. Чиркова. Нимысьтыз тау шуэм потэ Надежда Андреевна Васильевалы ческыт удмурт пӧрамъёсыз понна.
 Валентина Васильева,
 удмурт кылъя дышетӥсь.
 Глазов ёрос.
   Лулпушез но мугорез кыдатэ, чебермытэ   Спортэн эшъяськоно. Азяд одно ик ужпум пуктоно, сое быдэстон понна вань лулысь-кужмысь тыршоно. Юн вожвылъяськисьёслэсь  ӧвӧл кышкано. Озьы гинэ вылӥ вормонъёсозь ӝутскыны луоно. Сыӵе мылкыд пыӵатыса кельтӥзы нылпиослы Качкашуре алигес вуылэм дуно куноос: кык полэс олимпи чемпион Тамара Тихонова, Удмурт Элькунысь куасэн бызьылонъя федерацилэн кивалтӥсез Семён Вежеев но Удмуртилэн нылкышно сборноезлэн тренерез Елена Кабардина.  
   Качкашурын нош ортчиз Спортлы сӥзем праздник. Туэ со куинетӥзэ радъяськиз ни. Ӟеч сяме пыӵам ужрад котькудӥз но лӧпкытыса, бурдъяса кадь кельтэ, уката но нылпиосты, - уга гуртэ, пиналъёсын пумиськонэ вуыло вылӥ вормонъёс басьтэм спортсменъёс-бӧлякъёсмы.
 Огъя сюлмаськемен но мылкыдын дасям праздник туж ӟеч пӧрмиз. Ушъятэк нокызьы уд кельты культурая юртысь ужасьёсты. Туж умой кариллям, Пониноысь но Октябрьскийысь пинал спортсменъёсты ӧтьыса. Соиз но син улэ усиз: мумы-бубыос но лыктӥллям.
 
 Туж потэ вал олимпи чемпион луэме Праздниклэн шор сюлмыз – со луиз Тамара Ивановналэн бадӟым спортэ лёгем сюресэз сярысь веранэз. Вань калык шокатэк сямен кадь кылзӥз дано спортсменкамес.
 Вордӥськемын Кез ёросысь одӥгаз пичи гуртын, бадӟым но ужась семьяын. Тямыс сузэр-вынъёс пӧлысь со вылэм сизьыметӥез. Тросэз гурт пиналъёс сямен ик, школае ветлэм сьӧрлось гуртэ, толъёсы со  сюресэз ортчылэм куасэн.
 - Мон шудо кизили улын вордскиськем, - шуэ Тамара Тихонова, сое спортлы лӧпкытэм дышетӥсьёссэ тодаз вайыса. – 4-тӥ классысен школаямы вуиз институт бере физкультурая егит дышетӥсь. Туж мыло-кыдо ветлыны кутски соку куасэн бызьылонъя секцие. Нырысь  ас ёзоосме, пумен бадӟым классъёсын дышетскисьёсты но азьпалтыны быгатылӥ ни. Озьы ёрос радын ӵошатсконъёсы потӥ. Таосаз куас сюрес вылын туж вожомыса бызьылылӥм: кин кӧня муртэ кельтоз. Зэмос вормонъёсмес со вылысь лыдъяськомы вал.
 10-тӥ классысен Тамара Тихонова быдэстэм ни спортъя мастерлэсь куронъёссэ. Кезысь сэзь куасчи сярысь ивор вӧлме быдэс шаерамы.
 - Кӧлӥсько но адӟисько ни вал асме олимпи чемпионэн. Туж но туж потэ вал сыӵе вылӥ вормонозь ӝутскеме, - азьланьтэ веранзэ  куномы. – Нош ик удалтӥз тренерен. Ветеринар луон сярысь малпанэ чик но ӧй вал, но Можга веттехникуме мынӥ, ӟеч тренерлы оскыса.
 Асьмелэн соку вал ни олимпи чемпионмы – Галина Кулакова. Одӥг пол мыным верало, Кулакова, пе, бадӟым спортысь кошке но куасъёссэ тыныд сётыны малпа. Мон соку кышкатски, мар карыны валатэк, тренерелы вазиськи, нош со ӝотрак вераз: «Сёто бере, басьты». Озьы 4 полэс олимпи чемпионмы Галина Кулакова куасъёссэ мыным кузьмаз – эстафета выжиз мон кие. Кылме сётӥ, солэсь сюрессэ азьланьто шуыса. 
 Но, кызьы ачиз пусъе, олимпи медальёсозь мынон сюресэз  шуг-секытъёс пыр ортчем. Дуннелэн чемпионатаз ини призёръёс пӧлы шедем удмурт куасчиез лыдъяллям, солэсь вылӥе уз ни ӝутскы шуыса. Но вылэм оскисьёсыз но. 1985-тӥ арын Дуннелэн Кубоказ тодмо куасчи но тренер Николай Зимятов шуэм: «Эстафетаын 1 этапе пуктэ Тихоноваез и всё».
 - Ӧй кышка соку, оскемзы эшшо но кужым сётӥз. Нош куке стартысен норвег спортсменкаез адӟи, шӧдӥсько - кукъёсы вата кадь луизы. Но быгатӥ асме кутыны, огзэ бӧрсьы мукетсэ кельтылӥ. Отысь ваем Кубоке  тужгес дуноез но даноез потэ, - нош тодаз вае вунонтэм учыр сярысь Тамара Ивановна.
  Вуонояз аре эшшо одӥг шуккетэз чидано луэ: сборнойысь воксё но поттӥллям. Но нош шедиллям дурбасьтӥсьёс. Куто берен. Азьпалан 1988 ар – Калгариын ортчоно Олимпиада. Нош вераськонъёс потӥллям: «Командазы сыӵе, токма дыр быдтон гинэ со». Сое кылыса, шуэ спортсменкамы, сыӵе йыры кур луиз. Ну, пе, малпасько, возьмато!
 Тани вуиз кема малпам бадӟым учыр - Олимпиада. Тамара Тихоновалы вылэм соку 23 арес. Нырысетӥяз стартэ потэмаз со вуэ 5-ез. Отӥяз ини  - вылӥлэсь но вылӥ вормонъёс. Берло тодэм ни, тренерез сокем солы оскем, бумага вылэ гожтыса кылзэ сётэм, Тихонова куинез кужмоосыз пӧлы одно пыроз шуыса.
 - Со дырысь ортчиз ни 27 ар, нош толон гинэ кадь вал со – олимпи пьедесталын сылэме, - шуэ тодмо куасчимы.
 Нырысетӥез олимпиадаез сокем удалтӥз - кык зарни медален бертӥз удмурт шаераз. Но вуонояз мыныны кылдымтэ ни: висьыны усьыса, Дуннелэн чемпионатаз уг быгаты пыриськыны, озьы олимпиадалэсь но палэнэ кыле.
 Но ӵошатсконъёсы потамысь уг дугды эшшо. Уно медальёс люка на. Асме туж шудо спортсменкаен лыдъясько, шуэ.
 Бадӟым спортысь кошкыса, Тамара Ивановна пинал куасчиосты тренировать каре. Нылъёслэсь сборной командазэс дася. Одӥгез кизили – Лия Васильева, кутэмын национальной сборное.  Кемалась ӧвӧл, киысь кие сямен, нылъёсты со сётэ аслаз ик будэтэм куасчиезлы – спортысь сӥё-дано мастерлы Елена Кабардиналы.
  
 Улонтӥ - спортэн Селта ёросысь одӥгаз пичи гуртын Быдӟым Вормонлэн кыкетӥ араз вордскем пилы Семён Вежеевлы спортын вылӥ вормонъёсозь ӝутскыны озьы ик удалтэ ӟеч тренерен пумиськемез. 9-тӥ класс бере Воткинскысь училищеын дышетсконзэ азьланьтэ, отысен ик куасэн бызьылон быгатонлыкъёссэ юнматэ. Нырысяз ик элькун ӵошатсконъёсы потэмаз сое синйылто ни, сборной командае басьто. Огыр-бугыр 90-тӥ аръёсы спорт удысысь кошкылэ, но улон сюресъёс берен вутто сое ас интыяз.
 Семён Алексеевичлэн тыршеменыз но бадӟым мылкыдыныз 2000-тӥ  аръёсы шаерамы ортчылыны кутскизы вылӥ радысь ӵошатсконъёс. Ижын нырысьсэ ортчиз Россилэн первенствоез, валтӥсь судьяен юнматэмын вал со ачиз. Озьы ик Удмурт Элькунын  радъяськылыны кутскизы ПФО-лэн чемпионатъёсыз.
 Вунонтэм яркыт вакытэн пыриз улоназ Сочиысь олимпиада. Калыккуспо классъем судья но Удмуртиысь куасэн бызьылонъя федерацилэн кивалтӥсез С. А. Вежеев ӧтемын вал Олимпи шудонъёсты радъянэ пыриськыны.
 Качкашурысь пинал спортсменъёслы со ӧтёнэн вазиськиз:
 - Азьпалан  - «Пионерская правда» газетлэн призъёсызлы ӵошатсконъёс, туж витиськомы тӥледыз элькун куас сюресъёс вылын. Таӵе вожвылъяськонъёс пыр одно ик тыршоно огъяросси радэ потыны но вормыны. 
 Ачиз но со «Пионерская правда»-ен будэтэм нимо-дано спортсмен. 
 Вылӥ данъетэн пусъемын Нимаз кыл вератэк нокызьы кельтыны уг луы Спортлы сӥзем праздниклэсь кичӧлтӥсьсэ но та дыре качкашур пиналъёсты спортэн эшъяськонлы лӧпкытӥсез - Павел Анисимович Коньковез. Нылпиослы но спортлы вань улонзэ сӥзем адями, туннэ но лулысь-сюлмысь дышетэ пиналъёсты вылӥ вормонъёсозь кыстӥськыны.
 - Таӵе тодмо спортсменъёсын пумиськон радъяса, туж потэ вал, соослэн мылкыдзы нылпиослы но мед выжоз-пыӵалоз шуыса, - вераз Павел Анисимович, куке солэн но вуиз  сцена вылэ потон дырыз.
 Качкашур школа котьку но данъяськыны быгатылӥз ӟеч сяме пыӵам спортъя ужъёсыныз. Тани одӥгзэ пусъёмы: пинал спортсменъёс пӧлын радъяське рейтинг. Нырысь араз вормисе потӥз но Кубокез басьтӥз Александр Медведцев. Кыкетӥез луиз Павел Воробьёв. Нош туэ тужгес но трос очко люказ Михаил Морелов. Куспазы тазьы эшлыко вожвылъяськыса, пиналъёслэн эшшо но пуроме вормонъёс басьтон мылкыдзы.
 Та нуналъёсы Павел Анисимович пусъе 60 аръем юбилейзэ. Уно шуныт ӟечкыланъёс но сӥзёнъёс борды ми но итӥськиськом. Пиналъёсын ужан мылкыдыз ноку медаз сӥя!
 Нылпи спортэз азинтонлы сӥзем сюресэз, валамон, капчи ӧвӧл, но узыр но синмаськымон  – шумпотонъёсын, быдэстэм ужъёсын, пиналъёслэн вормонъёсынызы.
 Уно пиналъёс но мӧйыос понна спортэн но тазалыко улонэн эшъяськонын та дышетӥсь адӟем карымон луэ. Кызьы олимпи чемпионмы Тамара Тихонова мыным тренерен удалтӥз шуэ, озьы ик одно вералозы трос поколение нылпиос Павел Анисимович сярысь.
 Юбилеез азьын П. А. Коньков эшшо одӥг вылӥ данъетэн сӥлы каремын – Удмурт Элькунлэн Кун Кенешезлэн Грамотаеныз. Со ватсаськиз Росси радысь данъетъёсыз вӧзы: калыкез дышетонъя удысысьтыз отличник, мугорез кыдатонъя но спортъя отличник нимъёсыз басьтэмын тренер луыса ужам аръёсаз. 
 Лариса Гурьянова. Глазов ёрос.
 Туспуктэмъёсыз авторлэн.
   Министерстволэн нуналыз   Толон Глазов карысь администрацилэн юртаз Ужъя министерстволэн нуналыз но Ужез утёнъя нунал ортчиз. Уж сётон удысын кылдэм ужпумъёсын тодматӥзы, уждун тырон сярысь мачкизы Удмурт Элькунысь ужъя но миграционной политикая министрлэн воштӥсез Лариса Вершинина, Глазов карлэн йырыз Олег Бекмеметьев, Глазовысь уж сётонъя центрлэн директорез Игорь Никулин но мукет ӧнерчиос. Алевтина Сизова. Глазов кар.  
                Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Нэнэелэн дуно кузьымез   Редакцие одӥгаз лыктэмаз милям лыдӟисьмы, гожъяськисьмы но эшмы Зинаида Уракова Дэри ёросын потӥсь «Ӟардон» газет ваиз. Сузэре доры куное ветлыкум, пе, киям газет шедиз, кытын уксётӥрлык, монисто, сярысь гожъямын вал. - Трос выльзэ тодӥ, оло, «Иднакарез» лыдӟисьёслы но тунсыко потоз, - ӵектӥз Зинаида Фёдоровна. Статьялэн авторез - Дэри ёросысь Мария Ишматова, писательлэн Геннадий Красильниковлэн сузэрез. 
   Бай адями «Кӧня, пе, тынад тӥрлыкед! Тон бай адями», - шуо сыӵе адямиос сярысь, кинлэн трос дӥськутэз, пыдкутчанэз, ковёръёсыз, посудаез, валес котырыз, корка пушкысь но гидкуазьысь пӧртэм арбериосыз.
 Нош мыным ноку но кулэ ӧй вал ковёръёс, алмазъёс, хрустальёс. Мыным котьку кулэ вал духовной узырлык: адямилэн сюлэмызлэн чеберлыкез, пуш дуннелэн узырлыкез но яратон. Вань мынам но узырлыке, кудӥз вуэмын мон доры кыдёкысь-кыдёкысь вашкала дуннеысь. Со – нэнэйлэн сётэм уксётӥрлыкез. Кызьы ӟучъёс шуо – родовая реликвия.
 Вашкала арбери егитъёслы но яра Школаын дышетскыкуз, со сярысь сочинение гожъяз Дима пиелэн нылыз Маша Ишматова. Дышетскись пиналъёс но дышетӥсьёс азьын возьматъяз со синпелетэз, конкурсын умой интые потэменыз валче. Шумпотӥсько, мынам вашкала арберие егитъёслы яра на шуыса. Мед тодозы удмуртъёслэсь историзэс, мед быгатозы со узырлыкез возьматыны мынам бӧрсям кылись поколенилы.
 Мар со сыӵе уксётӥрлык? Малы сое сокем дунъяло вылэм вашкалаосмы? Со – азвесьлэсь лэсьтэм коньдонэз пась карылыса дэра борды вурылэмын. Котькудӥз манет эшшо пыдъямын на, пыд пуктэмын (лякемын) манет борды. Дэра гадез шобыртымон тупатэмын, со пичи но, бадӟым но ӧвӧл – пырак чыртыысен кутскыса гогы дорозь вуэ. Отын радэн-радэн вурылэмын нырысь ик векчи гинэ (бисер выллем) вашкала весьёс. Собере векчиесь, куар зӧкта гинэ, коньдонъёс (соослэн дунзы ик ӧвӧл, дыр, базарын со куар коньдонэн номыр но уд басьты вылэм). Таосыз 3-4 рад вуремын, собере мыно ини быдэс чур азвесь манетъёс, отын суредамын Екатерина II эксей кышно. Таосыз манетъёс туж дуноесь вылӥллям. 18-тӥ даурын одӥгеныз манетэн быдэс скал, пе, басьтыны луэ вал.
 Отӥяз ини, самой шораз, кык чур уллань васько азвесь манетъёс, таяз Екатерина II но Николай I. Урдэсъёсаз пичиесьгес манетъёс, таосыз но азвесьлэсь кисьтэмын, но соос пыдъямын ӧвӧл ни, пась гинэ каремын. Секталаезъя та уксётӥрлык ог куинь килограмм кыске, чыртые ке ошиськод, кема нуллыны туж жадёно.      
 Куинь полэс кулэлыкез Нырысь ик – котькуд кышномуртлэн чебер луэмез потэ. Коть тон княгиня, коть огшоры адями – чеберлык тонэ вылӥе ӝутэ, чебереныз кышномурт данъяське.
 Калыкын веран вань: адямилэн синмыз нырысь ик адӟе чилясь арбериез, со шоры учко пиосъёс но, егитъёс но, мӧйыос но. Иське, нырысь кулэлыкез со – чебер, чилясь.
 Нош кыӵе куараез шулдыр, эктыку «жильк!» гинэ, огзы борды огзы шуккиськыса, чебер крезьгур кылдэ. Номырин но уд сура азвесь куараез, со – уксётӥрлыклэн гинэ жингыртэмез. Пельёсыз но уд алда, со ыргонлэн но, зарнилэн но куараез ӧвӧл, со – азвесь манетъёслэн куаразы.
 Агае Геннадий Дмитриевич Красильников сярысь Алнашын солэн музеяз веракум, синкылиосы потыса тодам ваи, нош гадьысьтым уксётӥрлыке, каллен гинэ,  жильк-жильк шуыса, малпанъёсме, куректэмме шӧдыса кадь гурла…
 Кыкетӥ кулэлыкез – кышномуртэ сьӧд кужымъёслэсь, ведӥнъёслэсь утён. Калык пӧлын котькыӵе пӧртэмесь синъёс вань: жобесь, вожпотыса учкисесь, вожъяськисесь. Нош кышномуртлэсь гадьзэ утёно – со нунызэ нонтэ. Гадь – кышномуртлэн тужгес но вӧсь луись, син усись, ненег интыез. Уксётӥрлык луэ оберег. Кытчы ке куное я сюанэ мыныкузы, егит нылъёслы, син медаз усьы шуыса, одно ик чыртыязы дуно но данъяськымон уксётӥрлык ошозы вал.  Аслаз ке ӧвӧл, матысь эшезлэсь, ӵыжы-выжыезлэсь куроз вал.
 Куиньметӥез – уксётӥрлык бордысь адӟиськоз вылэм та семьялэн узыр яке начар луэмез. Узыръёслэн уксётӥрлыксы бадӟым: шоретӥз уллань васькись бадӟымесь азвесь манетъёс 2-3-4 чуръем но луозы вылэм. Со чуръёс котырысь коньдонъёс но пичиесь уг луо, пе, вал. Собере паллян пельпум вылэ ошо на вал бутьмар (камали). Кык чиньы пасьта чебер ӝуткаса куэм лента вылэ трос коньдон, нош берпала, тыбыретӥ кошкись лента вылэ, кортлэсь чеберъям жильы юнматӥське. Сьӧд дӥсь ке дӥся, со вылэ бутьмар ке оше, кышномурт туж но туж чебер адске.
 Нош начар семьяын уксётӥрлыксы пичи гинэ луоз вылэм яке воксё вылымтэ. Уго уксётӥрлыкын кыдёкысь ваем арбериосыз но луылӥзы. Кылсярысь, кауриос (Индийской океанысь ваем изъёс) мынам бутьмар бордам вурылэмын вал. Кин соосты вайылӥз меда сыӵе кыдёкысь дуннеысь? Удмурт вузчиос-а яке асьсэос кыдёкысь асьме пала вуылӥсь адямиос?
 Озьыен, мынам нэнэелэн кельтэм вашкалаосмылэсь лыктэм кузьымзы туж но туж дуно арбери луэ. Революция бере, 1918-тӥ арын (мон вордскымтэ на вал) милемыз кулаке поттыны кутскиллям. Ваньзэ тӥрлыкмес, пудомес, дӥськутмес таласа сётъяллям начар улӥсьёслы.
 «Нош та уксётӥрлыкез ӧз-а мар-а талалэ?» - юалляй нэнэелэсь. Мон, пе, сое мурӝолэ сюе соги, нылпиосылы туж яралоз-ай шуыса.
 Музъемын со номыр но луымтэ, зарни но, азвесь но уго уг сисьмо. Тау, мусо нэнэе, мыным (мон одӥг гинэ ныл вал) со быдӟа дуно кузьым кельтэмедлы. Мон сое внучкаосылы кельто, мед тодозы соос, кыӵе ужасесь, визьмоесь вылэм милям выжыямы адямиос».
 Гажано лыдӟисьёсмы, тӥляд но семьяяды вань ке киысь кие сётъяськись арбериосты, гожтэ милемлы, кызьы соос тӥ доры вуизы, кин сётӥз, арберилэн кыӵе кулэлыкез. 
   Куноос Пӧжыысь кошкыны ик уг ӵыдо   Пӧжыысь шаертодонъя «Истоки» музейлы тырмиз 20 ар. Юбилейлы сӥзьыса, сӥё-дано ужрад ортчиз, кытчы пыриськизы ёрос администрациысь ӧнерчиос, шаертодосчиос, гуртын улӥсьёс – ваньмыз, кин музее лыктэ дорезлэсь историзэ мургес тодон-валан вылысь. 
   
 Сюлмысь ӟечкылазы пӧжыосты юбилеен Глазов ёрос администрацилэн лулчеберетъя ёзэтэзлэн кивалтӥсез Светлана Коротаева, «Понино» муниципал кылдытэтлэн тӧроез Екатерина Салтыкова, «Удмурт кенеш» огазеяськонлэн Глазов ёросысь ёзэтэзлэн нимыныз кыл кутӥз Анна Богданова но трос мукетъёсыз.  
 Ужрадэз нуисьёс, музейлэн кивалтӥсез Елена Булдакова но методист Надежда Копанева тодэ уськытӥзы историысь чуръёсты.
 Шаертодонъя «Истоки» музей усьтӥськиз 11-тӥ ноябре 1995-тӥ арын. Лулчеберетъя ёзэтлэн кивалтӥсез соку вал Г. М. Юдинцева.
 - Кызь ар ортчиз одӥг нунал кадь, - шуэ Галина Михайловна. – Глазов ёросын вал музей комнатаос, но ӧй вал нимысьтыз музей. Ми малпаськыны кутскимы сое кылдытон сярысь. Уго калыклы тодаз кельтэм потэ вал ёрослэсь историзэ. 
 Туж секыт аръёс вал, но шаертодонъя музей усьтыны быгатӥмы. Шумпотымон, со нуналмысь ужа, экспонатъёс вылэ чӧлскыса, шаермылэн вашкала но туннэ улонэныз нылпиос тодматско шуыса.
 
 Азьланяз но азинсконъёс сӥзисько, музейды выль экспонатъёсын мед узырмоз. 
 Галина Михайловна ачиз но малпам, мар кузьманы – пианино. Куке, пе, быгатӥды ке, крезьгур тӥрлыкез ваёды. Светлана Коротаева ӵектӥз нылпиосты возьманы чаклам (туала манеж выллем) вашкала арбери, нош Глазов ёросысь историяя но шаертодонъя музей комплекслэн кивалтӥсез Райда Иванова сётӥз куке-соку Слободской городын кисьтэм гырлы.
 - Таӵе музеен Глазов ёрос данъяськыны гинэ быгатэ, - шуиз кивалтӥсь. – Кытысь но татчы куноос ӧз на вуылэ: Италиысь, Бельгиысь, Франциысь, Голландиысь. Якутиысь но мукет улосъёсысь туристъёс юри лыкто. Туж соослы куэм дӥськут кельше. Трос коньдон ӵекто, но ми ум вузаське - асьмелэн ук со данмы. Пӧртэм музейёс туж трос, нош таӵе аспӧртэмлыкоосыз, тунсыко арбериосыныз ушъяськымонъёсыз ичи гинэ. Нош кыӵе но ужрадъёс татын уг ортчо нылпиос, студентъёс, пересьёс, улӥсьёс но лыктэм куноос понна.
 Елена Михайловна Булдаковалэн валаса кивалтэмез улсын коллективын тыршо мур малпаськись, историез яратӥсь адямиос. Вань быгатонлыксэс, тодон-валанзэс сёто ужзылы. Гуртын улӥсь калык но палэнэ уг кыльы. 
 Музейлэн ужаз мылысь-кыдысь пыриськемзы понна Таукаронъёсын пусъемын Елизавета Романовна Баженова но Анна Арсентьевна, Маргарита Леонтьевна, Валентина Петровна, Евдокия Егоровна Золотарёваос.
 Музей ужзэ пӧртэм ӧръёсъя нуэ. Толэзьлы быдэ кыӵе ке но темая выль адӟытон усьтӥське. Соосты радъяллязы ни Глазовысь суреданъя нылпи школа, Нина Вениаминовна но Валентин Михайлович Городилов кузпалъёс, Глазовысь фотограф-художник Надежда Муханова. Солэн Пӧжыын улӥсь тылобурдоослы сӥзем адӟытонэз али но ужа.
 Золотариосты ӟечкыланы лыктӥллям артистъёс но: Пониноысь Алевтина Русских но Петр Антропов, Кочишысь Надежда Васильева но Людмила Корепанова, «Пестросаес» калык коллектив, соцъюртын улӥсь Людмила Васильева. Тужгес но синмаськымон адскизы школаысь но нылпи садысь пиналъёс. Кырӟазы но эктӥзы, кылбуръёс лыдӟизы, мадиськонъёс веразы.
 Луонлык кылдӥз музейлэн залъёстӥз но ортчыны. Куинь сюрс котыр экспонатъёс интыямын  этнографияя, историяя, калык киужъёсъя, инкуазья, школалэн историезъя залъёсын. Куд-огеныз тодматӥз музейысь методист Надежда Копанева.
 Одӥгаз залын кибашлы кышномурт Маргарита Леонтьевна Золотарёва пужыятскон амалъёсты возьматӥз, Глазовысь киужъёсъя центрысь ӧнерчи горд сюйлэсь лэсьтэм арбериосын паймытӥз.
 Ваньмыз, кин та нуналэ лыктӥз ужрадэ, выль тодонъёс но умой мылкыд басьтӥзы.
 Альбина Бушмакина. Глазов ёрос.
 Туспуктэмъёсыз авторлэн.
   Сибирь тракт   Кемалась ӧвӧл Глазовысь но Глазов ёросысь шаертодосчиос Дэбесэ вуылӥзы. Котькуд ветлэм мар ке но выльзэ сётэ, тодмотэмзэ усьтэ. Таяз радэ но пайдатэм ӧз ортчы: Сибирь трактлэн историезъя музей, Байгурезь но пулэсь скульптураосын парк – ваньмыз со сюлэмез вырӟытӥз, син азе кылиз. 
   Дэбес Документъёсын Дэбес нырысьсэ пумиське 1646-тӥ арын. 1749-тӥын татын черк пуктыны кутско, вутто сое 1754-тӥ арын гинэ. Со дырысен Дэбес черкогурт луэ. Но кык ар ортчыса, пу черк ӝуа. Выльзэ ӝуто 1767-тӥ арын. 1796-тӥын Дэбес Вятской губерние пыре но волостной центр луэ.
 «Вань сюресъёс нуо Сибире», - шуо калыкын. Та веранэ туж ватсам потэ на: «Дэбес пыртӥ». Вашкала аръёсы татӥ ортче вылэм вузкарон сюрес – дуно куосты Китайысь чайлы, шёлклы, фарфорлы воштылӥзы. Со понна пырак Кяхтае мыноно луылэм. Китайысь император та городын гинэ вузкарыны лэзем. Вузкарон сюресъёсты эскерыса, Дэбес палъёсы Ермак но вуылэм, шуо.   
 Кайгуэн но синвуэн тырмем сюрес 1817-тӥ арын Россиын, Александр I-лэн кичӧлтэмезъя, улонэ пыӵатэмын вал арестантъёсты этапъя келян амал. Озьы, XIX-тӥ даурлэн кутсконаз Дэбестӥ ортчыны кутске Сибирь тракт. Ӵапак татын огинэ вуо солэн кык вайёсыз: Санкт-Петербургын кутскисез но Москваысен Казань пыртӥ лёгемез. Быдэс Россиетӥ кыстӥськыса, та бадӟым сюрес йылпумъяське Дальний Востокын гинэ. Со муген ик этапъя келян малпамын но вылэм - Дальний Восток музъемъёсты улӥсьёсын узырмытон понна.
 Сибирь тракт Дэбес понна туж бадӟым воштӥськонъёс ваиз. Каторжникъёсты сюдон но кӧлтон вылысь 1822-тӥ арын усьтӥськиз конно-этапной пункт.
 
 Трос аръёс ортчыса, 1991-тӥ арын, ӵапак та юртын усьтэмын вал Сибирь трактлэн историезъя музей. Татчы пырисьёсты нырысь ик тодмато, кыӵе но ма быдӟа вылэм Россимы со аръёсы. Со понна музейын ужасьёс нимысьтыз карта кылдытӥллям. Горд гожен со вылын пусъемын Сибирь тракт.
 Жильыосын дурем каторжникъёс Москваысен яке Санкт-Петербургысен Нерчинскозь вуытозь, ог куинь-ньыль аръёс но ортчылэм. Вераны кулэ, Сибире келяллязы пӧртэм адямиосты, соос пӧлын вал политической ссыльнойёс – писательёс, кылбурчиос, соос радын ик декабристъёс но. Коньдоно муртъёс каретаосын, валъёс вылын мынылӥзы.
 Келямын луо вал огшоры крестьянъёс, кудъёссэ помещикъёссы янгыше уськытылӥзы яке государстволы тыронъёссэс улэп адямиен берыктылӥзы. Таосызлэн ӵем дыръя кышнооссы но, нылпиоссы но сьӧразы ик кошкылӥзы, уго музъем пай со аръёсы сётӥське вал воргоронъёслы гинэ.  Соин ик пиосмурттэк семья бырон пуме вуылӥз. Крестьян адямиос берен отысь ӧз лыктылэ ни.  Арестантъёс пӧлын вал зэмос йыртэмасьёс но - адями виисьёс, лушкаськисьёс. Соос, кылкутон сроксы ортче ке, бертылӥзы вордскем палъёсазы.
 Фельдъегерской служба Вузкарон но арестантъёсты келян сяна, Сибирь трактлэн вал на мукет но кулэлыкез - тужгес азьлоез но тужгес валтӥсез. Екатерина II-лэн косэмезъя, 1796-тӥ арын Россиын кылдытэмын вал фельдъегерской служба. Со императрицалы Петербурге ӝегатскытэк вуттылӥз Россилэн пӧртэм сэрегъёсысьтыз иворъёсты. Озьы ик ӝог вӧлмылӥзы указъёсыз но. Солэсь азьвыл, фельдъегерской служба ӧвӧлтэм дыръя, Петербургысен Иркутскозь келям гожтэт ӝыны арскын гинэ вуылӥз, нош Охотск дорозь воксё но аръёсын мынылӥз. 
 Почтаез ӝог нуон-ваён понна, Россиын нырысьсэ кутӥськизы огазе кыткем куинь валъёс - «тройкаос». Буко вылэ ошылӥзы кыдёке чузъяськись чингылиосты – колокольчикъёсты. Соослэсь чебер куараоссэс кык иськемысен кылыны луэ вылэм.  «Тройкалэсь» лыктэмзэ кылыса-шӧдыса, калык одно ик палэнскыны, сюрес сётыны кулэ вал. Мукетъёсызлы чингыли кутылыны ӧвӧл лэзьылӥллям. Туж-туж чеберъяськемзы потылӥз ке, валъёссы вылэ гырлы – «бубенцы» инъяллязы. Гырлылэн куараез чингылилэсь чылкак мукет кылӥське. Таӵе ветлӥсьёслы сюрес но сётытэк луэ вал. Дэбесысь музейын утиськиллям чингылиос но, гырлыос но.
 Фельдъегерской служба понна кутылӥзы Вятка выжыысь валъёсты. Гуртъёсысь но городъёсысь станциосын жадем валъёсты, пал кыл вератэк, воштыны кулэ вал, кузёзэс – черодтэк сюдыны. Таӵе служба кылдэм бере, Петербургысен Иркутскозь гожтэт кык арняскын вуылэм ни. 
 
 Сюресэз «лёгазы» дано муртъёс Сибирь тракт кузя, Дэбес пыр ортчылӥллям тодмо но дано адямиос: Василий Татищев, Фёдор Достоевский, Александр Герцен, император Александр I, декабристъёс, Николай Чернышевский, Михаил Салтыков-Щедрин но трос мукетъёсыз. Тунсыко лыдӟыны соослэсь дневникъёсазы кельтэм удмуртъёс сярысь малпанъёссэс.
 
 Сибирь трактлэн историезъя музей Сибирь тракт сярысь трос лыдӟыса но, сокем паськыт тодонъёс уд люка, музее пыратэк. Татын ваньмыз син азе пуксе, сюлэмез бугыртэ.
 Музейлэн огез сэрегез висъямын инкуазьлы. Татысь адӟыны луэ бадӟым гондырез, кырпарсез, дукъяосты (глухарь) но туръёсты (тетерев).
 Мукетыз сэрег висъямын Дэбеслы, солэн азьвыл улэмезлы, та черкогуртын но ёросын вордскем-будэм адямиослы. 
 Бадӟым тау шуэм потэ экскурсоводмылы Дмитрий Бушмакинлы туж тунсыко верамез-мачкемез понна. Лумбыт ӵоже со жадьытэк милемын ветлӥз, пумтэм-йылтэм юанъёсмылы валэктонъёс сётъяз. Дмитрий Васильевичен ӵош ик дано Байгурезь йылэ тубамы, чебер Дэбес палъёслы но узыр инкуазьлы паймимы. Пыратэк ӧм кельтэ черкогуртысь Пу скульптураослэн парказы но.
 Ӧжыт жадьыса ке но, лӧптэм мылкыдын бертӥмы Дэбесысь. Нимысьтыз тау шуэм потэ водительмылы Валерий Ворончихинлы, нокыӵе учыръёстэк нуэмез-ваемез понна, озьы ик КиТ центрлэн кивалтӥсезлы Евгений Баженовлы, транспорт висъямез понна.
 Елена Пономарева.
 Глазов кар – Дэбес черкогурт.
 Туспуктэмъёсыз авторлэн.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Серекъяса но, бӧрдыса но нунал ортче   Парзи больница Глазов ёросын котыр ласянь тодмо. Берло дыре коллективзы трослы кулэсмиз ке но, эмъюрттэт пӧртэм пумо сётӥське ай: ушъямон пинь эмъян кабинетсы вань, укол-прививка пуктыло, анализъёсты басьто, физиокабинет ужа. Быдэс больница понна одӥг гинэ врачсы - со ик заведующей, со ик семейной врач. 
   - 1999-тӥ арын ужаны лыктыкум, быдэсак 35 койка вал – кызь муртлы стационарын, 15-ез – социальной лыдъяськылӥз. Пересьёсты, огназы улӥсьёсты Парзиын гинэ утялтыса возьылӥзы, - веранзэ кутскиз больницаен кивалтӥсь Людмила Ильинична Шуклина. - Со вакытэ эшшо нокыӵе соцюртъёс сярысь вераськон ӧй вал. Дыр воштӥськемъя, куронъёс мукетэсь луизы. Пумен койкаосты синэтӥзы. Уй-нунал эмъясь стационарзы выжиз нуназе ужанэ гинэ - отчы но куать муртэ гинэ кутыны быгато на. Нош кыкетӥ этажын кыллисьёссы 20 мурт – ваньзы соос огназы кылемъёс но пересьёс. Утялтэ соосты 24 мурт.
 
 - Сменаын кык кузя – медсестра но санитарка. Висисьёссы пӧлысь дас кыкез султылыны шугъясько. Таоссэ ӝутъяно, миськоно, улзэс воштоно, сюдоно, дыраз эмъюм сётоно луэ. Солэсь ортчытгес, дыр, саклык висъян – вӧзазы пуксьыса вераськоно, ӝожтӥськемзэс кылзоно луэ. Пыд вылазы ветлӥсьёсыз дотово сэзесь. Вань пӧлазы толэзь гинэ улӥсьёсыз, ар-кык возиськисьёсыз. Тани Абагуртысь пересь кышномурт куатетӥ толзэ, пе, татчы лыктӥ ини. Эмчиос сярысь ӟеч кыл гинэ вера – сямъёссы лякытэсь, ми сярысь юн сюлмасько. Нош сисьмем коркаезлэсь мӧзме, гужем бакчаяз мерттӥськыны кошкылэ. Мукетыз воргорон  дас кык арзэ больницаын ни – нокытчы кариськыны. Ас гуртаз кадь ассэ шӧдэ, ужасьёс но солэн семьяез ни – куддыръя ушъяло, кулэ дыръя куарето, но солэн вожез уг поты.
 - Мултэссэ ӟымыръяны вутскисько ке, кылме зол юало, - серем пыр мачке. 
 Больницаын ужасьёс сюлмысьтызы тыршо кыллисьёссылэсь улонзэс ӧжыт ке но югытгес карыны, нокинлы кулэ луымтэзэс огдырлы ке но мед вунэтозы шуыса тыршо. Веть тросэзлэн соослэн пиналъёссы вань, но палэнэ улыны кариськеменызы матысь адямиоссылы пересь гумырзэс мурт сэрегын ортчытоно луэ. «47 ар ЧМЗ-ысь химлабораториын ужай. Картэ цехен кивалтӥз…»,  - вераськонэз пачылмемын пыд йылаз мырдэм сылӥсь пересьлэн. Нылыз - Ессентукиын, пиез мукет бадӟым карын улэ. Доразы мыныны ас вакытаз мумызы пумит луэм. Мукетыз кышномурт – дано дышетӥсь, нылыз пырак Казахстанын улэ. Жаль, нылпи будэтыса, вылӥ образование сётыса но, тон огнад кылиськод, матысь адямиосыдлы мултэс луиськод ке.
 Умойтэм луоз, сестринской отделениын улӥсьёс воксё огназы шуид ке. Веть соосын турске быдэс коллектив. Кызьы вера Людмила Ильинична, ужасьёссы юн эшлыкоесь, ог-огзэс но висисьёссэс валась адямиос. Нуналаз ньыль пол соослы пӧрало. Ческыт но пӧртэм сюдыны тырше поварзы Валентина Максимова. Тазалыксы сярысь сюлмаськыса, нуналлы быдэ меню старшой медсестраен Татьяна Леонидовна Баженоваен ӵош чаклало.
 Парзиысь эмчиос улэм-ужамзы вылэ уг ӝожтӥсько. Югдур талэсь урод, пе, медам луы. Но сюлэмзэс тани ма позыръя – улӥсьёслэн лыдзы ичиёме. Егитъёс кошко, пиналъёс ӧжыт вордско. Туннэ нуналлы та быдзӓ гуртын одӥг семьяын гинэ пинал витё. Одӥг арескозь нуныоссы 8 кузя, школаын дышетскисьёс – 77, сад-яслие ветлӥсьёс – 42. «Котырысь гуртъёсын лыдъяса оглом 1200 муртлэсь тазалыксэ эскерыса возиськом», - вера Людмила Ильинична. Ваньзэсты эмчиос нимын-тулын, оло, золгес но тазалыксы ласянь тодо, кин маин ӵемгес курадӟе, кинлы кыӵе эмъюм умойгес юрттоз, кинлы прививка пуктытэк уг луы, нош кинлы, оло, ӝегатсконо но – ваньзэ син улазы возё. Людмила Ильиничналэн ки пыртӥз семьяосысь кык-куинь поколение ортче ни. Та ласянь эмчилы калыкен ужаы капчи.
 Галина Богданова. Глазов ёрос.
 Туспуктэмез авторлэн.
   Кужмоосыз уло Глазовын   4-5-тӥ ноябре Глазовысь Спортъя юртын кикбоксингъя ӵошатсконъёс ортчизы. Глазовысь, Воткинскысь, Ижкарысь, Якшур-Бодьяысь, Кезысь, Балезиноысь, Селычкаысь но Киров улосысь 100 пала спортсменъёс кужымзэс эскеризы. 
   Йылпумъянъёс возьматӥзы, тужгес но кужмоосыз кикбоксеръёс Глазовын уло шуыса. 1 номеро ДЮСШ-лэн командаез нырысетӥ интые потӥз. Кыкетӥ инты басьтӥз Воткинскысь «Уралец» спортъя клуб, куинетӥ интыын – Ижкарысь «Платформа» клуб.
 - Кин ке та ӵошатсконъёсын нырысетӥ вамышъёс гинэ лэсьтӥз, бадӟым эшъёсызлэсь дышетскиз, - шуиз валтӥсь судья, Глазовысь командалэн тренерез Андрей Корнев. - Нош вань Россиын но дуннеын ортчылэм ӵошатсконъёслэн призёръёссы но вормисьёссы. Соос понна та вожвылъяськонэ пыриськемзы - бадӟым юрттэт азьланяз быгатэмзэс возьматыны но вормон понна нюръяськыны.
 Ваньмыз вормисьёс данъетъёсын но спонсоръёслэсь кузьымъёсын пусъемын.
 Альбина Бушмакина.
 Глазов кар.
   Вера, кытын кулонэн вузкаро   Та нуналъёсы Россиын ортче наркотикъёсын нюръяськонъя «Сообщи, где торгуют смертью!» акция. 15-тӥ но 22-тӥ шуркынмонэ 17 часысен 19 часозь но 30 минутозь радъяськоз меӵак линия, герӟаськемын со луоз йырез поромытӥсь суретъёсын нюръяськонэн. Татысь ик тодыны луоз, кызьы утиськоно но кытын эмъяськоно та висёнлэсь. Меӵак линие жингыртоно 8 (3412) 415-140, 415-141 телефонъёсъя. 
   Наркотикъёс пумит акция радъяське Росси полицилэн «Глазовский» ёзэтаз но. Йырез поромытӥсь суретъёсты вузан интыез, яке кин вузасьсэ тодӥськоды ке, жингыртоно 3-02-02 телефонъя. Асьтэлэсь нимдэс вератэк но луоз. Полициын ужасьёс оскыто, котькудӥз ивор но котькудӥз адрес одно ик эскеремын луозы шуыса.     
 Арысь аре наркотикъёс ласянь кылдэм югдур ялан кышкытгес луэ. Тужгес курдатэ пиналъёслэн соин герӟаськемзы. Огпол шӧмъяса, солэсь куштӥськемзы уг луы ни. Нош суретъёсын вузкарисьёс отысь бадӟым коньдон потто.
 Туэ 9 толэзь куспын йырез поромытӥсь суретъёслэсь шаерамы куинь мурт кулӥз ини. Январе улонысь кошкиз 1985-тӥ арын вордскем воргорон. Мукетыз учыр Дэри ёросын луиз – 16 аресъем пи пӧртэм суретъёсты веръям, катьяны ӧз быгатэ ни. Сӥзьыл 30 аресъем воргорон кулӥз, мугез – наркотикъёс.
 Удмуртиысь Общественной безопасностья советлэн секретарезлэн Александр Ярославцевлэн ивортэмезъя, туннэ понна элькунамы наркотикъёсын «эшъяське» 4658 адями. Но зэмос лыдпус трослы бадӟымгес. Кемалась ӧвӧл 17 гуртъёсын но городъёсын улӥсь 2000 мурт пӧлын опрос ортчытэмын вал. Ужрад возьматӥз: 2,5 процентэз адямиос наркотикъёсты ас вылазы эскериллям ини; 0,9 процентэзлэн туж потэ сое шӧмъямзы, дэмлазы ке – одно ик веръялозы.
 Верано на: арлэн кутсконысеныз 289 мурт наркотикъёсты нырысьсэ шӧмъяллям.
  
 Огез тодмое ивортӥз: бадӟым городын дышетскись пиезлы наркокурьер луыны дэмлаллям. Уждунэз, пе, 150 сюрс манет луоз. Егит пияшлэн отказтыны визьмыз тырмем. Ар ортчыса гинэ, со сярысь мумизлы мачкем. Кышномурт али ке но со сярысь дырекъяса вера.
 Мукетыз егит пи усьтӥськиз: мыным, пе, «Вконтакте» сайтъя сыӵе уж дэмлазы. Шонерак уг верало, наркотик нуллоно шуыса, «мае ке одӥг интые вуттоно», шуо. Бадӟым уждунэн гочато. Таиз но пияш валатски, шуэ, мар сярысь вераськон мынэ. 
 - Тодӥсько ук, наркокурьеръёс кема уг уло, соосты асьсэлэнъёс ик быдто, - ӝот-ӝот шуиз пияш.
 Нош кӧня сыӵе учыръёсы шедё асьме нылъёсмы но пиосмы?! Гуртысь но пичи городъёсысь лыктэм пиналъёслэн ӵемысь коньдонзы но уг тырмы, луоз, соин сыӵеосты ик шедьто-капырто убиръёс.
 Туж верам потэ: одно ик вераське пиналъёсыныды. Валэктэ соослы, та ужын «нуо но кельто, мар луоз!» шуыса уз пӧрмы, соглаш луэмлэн дуныз – улон!
 Ольга Чиркова.
   «Татчы кыльыны малпаськомы», - шуо Луганскысь шаерамы лыктэм кузпалъёс   Украинаын ожъёс пуромем бере, тросэз улон интызэс воштоно луизы. Мукет кунысь улӥсьёс вуизы асьме шаерамы но.  Глазов ёросысь Чудна гуртын али уло кузпалъёс Алла Нагорская (туспуктэм вылын) но Владимир Козлов куинь аресъем Давид внукенызы. 
   - Ньылетӥ ноябре вокурат одӥг ар тырмиз Удмуртие лыктэммы дырысен, - мачке Алла Александровна. - Улӥмы Луганск улосын. Картэ шахтёр луыса ужаз, ачим гурт котырын тырши.
 Война со котьку но ыбылӥсь- кон, кулон, сютэм улон. Ӵапак Шахтёрлэн нуналаз вазь ӵукна корказы пуштэм.
 - Ми пол вылын изиськомы вал, пуштэм тулкымен ваньмес сэрпалтӥз. Асьмеос улэп кылимы, но юртъермес ыштӥмы.
 Война пыраклы атайтэк кельтӥз пичи Давидэз но, воргорон ожын быриз. Соин пинал али улэ песянаеныз-песятаеныз, нош мумиз кылиз Украинае. Сэзь, шаплы пияш весь вераськон куспамы пыре. Ӟепам йырйиськонэ гинэ вылэм, куноятӥ. Йырйыса, со юа:
 - А еще есть, нема да?
 Корка пушкын шуныт, Давид колготкиен но футболкаен бызьылэ, нош пичи валесаз сьӧд коӵышпиез изе. Фотографировать карыкум, ялан эшшо куре на я коӵышеныз, я шудонъёсыныз, я бабушеныз туспуктэм лэсьтыны, солы кельше фотоаппаратлэн ужамез.
 - Нош малы одно ик Удмуртие лыктӥды?
 - Мынам картэ ачиз Чувашиысь, ӵыжы-выжыосыз Россиын уло. Глазов ёросысь Адам гуртын - Людмила сузэрез. Солэн семьяез дорын кык толэзь ӵоже улӥмы. Роман картэз гуртъёстӥ ветлӥз, милемлы уж но улон инты утчаса. «Чиргино» эштослэн кузёез соку вал Игорь Владимирович, ӵектӥз уж, висъяз пу корка. Милемыз ачиз ӧз но адӟылы, мукет хозяйствоен кивалтыны выжиз. 
 Алла Александровна ужа кунян сюдӥсь луыса, Владимир Иванович вукоын ю тысь изэ. Давид садике уг ветлы, сое огназ уд кельты, кузпалъёс вошъяськыса ужало. Кышномурт куинь часэ ӵукна ик вамыштэ гидэ, сизьым часэ картэз ужаны кошке ке, со гуртаз кулэ ни луыны. Озьы лумбыт нылпи возьманын ог-огзэс вошъяло.
 - Ӟеч калык ваиз дӥськут, мебель, ковёръёс. Адамысь ӵыжы-выжыосмы юрттӥзы. Нош Чудналан эшъяськимы Ангелина Валерьяновнаен, со ик холодильник сётӥз, телевизор ваизы Таня но Гера Чупинъёс, Семёнов Колялэн семьяеныз юн шунытэсь кусыпъёсмы, Аля но Оля сузэръёсыз сюлмо адямиос. Мунчое но ӵем соос доры ветлӥськом.
 - Пу мае кариськоды?
 - Аналтэм куашкась коркаосты сэрттыны-пертчыны лэзизы. Коръёсты вандылӥськом но пильылӥськом, пу басьтыны коньдон уг окмы.
 Вераськон куспамы нуназеяны вуиз Владимир Иванович, нош Алла Александровналы гидэ мыноно ни.
 - Мар сярысь али тужгес но сюлмаськиськоды?
 - Ветлоно вал трудовой книжкае понна, - шуэ воргорон, - 19 ар тырши шахтаын, али быгатысал ни пенсия басьтыны.
 - Ми кошкимы мар выламы вал соин. Документъёс пӧлысь паспорт гинэ кутӥмы. Трудовоез но ужаннияз кылемын. Сюрес вылэ коньдон кулэ, дас вить сюрс манет котыр, нош уждунмы милям татын туж ичи, стажмы но мар ӧвӧл ук, - синвуаськыса ик вера Алла Александровна. – Сюлэм висе отчы кылем внучкамы понна. Солы вить арес, туж ваем потэ. Асьмеос татчы  выжыосмес лэзьыны малпаськомы ни, каньылля кулэ документъёс лэсьтыны турскиськомы. Ваньмыз ужпумъёс али коньдонэн герӟаськемын.
 Альбина Бушмакина. Глазов ёрос.
 Туспуктэмез авторлэн.
   Вашкала шыкысысь туала нуналъёсы вуиллям калык йылолъёс   Выль ужрадлы нош кутскон сётӥзы куреггуртъёс. Кылем арняе школаязы ортчиз «Зарни шыкыс» фестиваль. Сӥземын вал со Удмуртилэн кунлык басьтэмез дырысен 95 ар тырмонэзлы но калыкъёслэн огазеяськон нуналзылы. Калык сямъя, лыктэм куноосты пумитазы шулдыр кырӟанэн, варенчаен, перепечен. Сюрес вылысь вуэмъёсты азьвыл ик пӧсь пыжосэн, пыштурын чаен сектазы-сюдӥзы. Собере гинэ уж борды радъяськизы. Фестивале пыриськыны мылкыд каризы ёросысь вить ужъюртъёсысь - Куреггурт, Кожиль, Дзякино, Дондыкар но Качкашур школаосысь дышетӥсьёс но дышетскисьёс. Ваньмыз ик кыӵе ке но сям-йылолъёсты дасяса ваиллям. 
   Нырысь ик сцена вылэ потӥзы кузёос – куреггуртъёс. Соос «Сундук басьтон» удмурт йылолэз возьматӥзы.
 - Кӧня сюанъёстӥ ветлӥсько, сомында ик та йылолэз адӟисько – вот зэмлэсь но зэм возьматӥзы. Выросъёссы но, кырӟанъёссы но, кылъёссы но – ваньмыз со улонысь ик басьтэмын, туж быгатыса дасямын, зэмос удмурт сюан син азям пуксиз, - мылкыдзэ усьтӥз жюриын пукись Инесса Рябова, «Удмурт кенеш» ассоциацилэн Глазов ёросысь ёзэтэзлэн кивалтӥсез.
 Вераны кулэ, куреггуртъёс сценазэс но туж ушъямон дасяллям. Куэм половикъёс, удмурт дэремъёс – ваньмыз со учкисьёсты удмурт корка вуттӥз, кадь.
 Кожиль школаысь нылпиос «Синмаськон» удмурт эктон возьматӥзы. Эктӥсь нылъёс но пиос чебер дэремъёсынызы, капчилыкенызы, задор мылкыдэнызы учкисьёсты но синмаськытӥзы.
 
 Ӟуч калыклэсь йылолзэ «Колядки матушки зимы» дасяллям Дзякиноысь нылпиос. Жюриын пукисьёс таосты котыр ласянь ушъяса пусйизы: кырӟамзэс но, сцена вылын сылэмзэс-ветлэмзэс но, дӥськутъёссэс но.
 «Корка пырон» калык йылолэн сцена вылэ потӥзы дондыкаръёс. Коӵышез корка пыртон, корка кузёез нянь шумесын поттон, куноосты пумитан, ӝӧк сьӧры пуктон – таостэк та праздник удмуртъёслэн уг ортчылы. Но дондыкаръёс та вӧзы удмурт шудонъёсты но возьматоно кариськиллям на. Учкисьёслы со тунсыко потӥз.
 Качкашуръёс эшшо одӥг калык йылолэз – «Пинал пыртонэз» возьматӥзы. Удмуртъёслэн оскемзыя, пиналлы син медаз усьы шуыса, кымесаз сулэсь вишты пукто вал. Нош корка пырем бере, одно ик гур борды йӧтскылоно – урамысь пырем сьӧд кужымъёсты пӧсь гур ас вылаз кыскоз шуыса оскылӥзы.
 Та но трос мукет сямъёсын арлыдоосты уд паймыты ини. Нош пиналъёслы со выль маке вал, дыр. Котькуд йылолысь соос трос выльзэ, тунсыкозэ тодӥзы, луоз.
 Жюриын пукисьёс котькуд школаез нимаз номинациен пусйизы. Нош дышетӥсьёслы ас дэмланъёссэс, малпанъёссэс веразы на:
 - Сям-йылолъёсты возьматӥ- ськомы ке, одно ик кут кутчано, куэм дэрем дӥсяно кожаськомы. Мон малпамъя, со сямъёс туннэ нуналозь утиськизы бере, соосты туала сямен возьматыны кутсконо ини, - дэмланзэ вераз Лидия Михайлова, Удмурт Элькунысь лулчеберетъя удысысь дано ужась.
 - Фестиваль мыным туж яраз. Сое одно ик паськытатоно, вуоно аръёсы со культурая юртъёсын мед ортчоз ни, пиналъёсты но арлыдоосты но мед люкалоз,-  ужрадэз радъясьёслы вазиськиз «Коротай» СПК-лэн кивалтӥсез Игорь Шудегов.
 Бадӟым тау шуэм потэ фестивалез радъясьёслы но куноосты шулдыртӥсьёслы - Карина Ивановалы, Даша Касаткиналы, Роман Ивановлы но «Шулдыр гуръёс» ансамбльлы.
 Елена Пономарева. Глазов ёрос.
 Туспуктэмъёсыз авторлэн.
   Паймизы но данъяськизы   Укмысэтӥзэ ни Адам библиотека люказ калыкез бӧляксылы Ливий Петрович Ураковлы сӥзем  ужрадэ. Арысь аре та лыдӟонъёс умойгес но умойгес радъясько, со сярысь вера Глазов ёрос библиотекаысь методист Ольга Геннадьевна Воробьёва. 
   - Ужрадысь котькуд чыры-пырыез но мур малпамын, «Ураковские чтения» ужрадэ трос калык кыскемын – дышетскисьёс, арлыдоос, муниципал кылыдытэтын ужасьёс, Ливий Петровичлэн матысь адямиосыз. Одӥг шокчемен кадь ортчиз пумиськон. 
 Лыктэмъёсты адам нылъёс «Росиночка, Россия» кырӟанэн пумитазы. Ужрад Россиысь калыкъёслэн огазеяськыса улон нуналзы азьын ортчиз бере, возьматэмын вал элькунмы сярысь видеоролик. Шаерамы пӧртэм нациё калыкъёс ог-огзэс валаса но гажаса уло, йылолъёссы-сямъёссы пыр мургес эшъясько, огазе люкаськыса пусъем ужъёсты быдэсто.
 Синмаськымон пӧрмиз Надежда Катаевалэн «Адаму - 400 лет» презентациез. Вашкалазэ тодэ вайыса, туннэ нуналозь та гуртлэн улэмез туспуктэмъёс, гуртоослэн верамзы пыр возьматэмын вал. Совето вакытысь колхозлэн-совхозлэн, школалэн ужамез документальной фильмын сямен син улэ пуксиз. Учкисьёс пальпотыса тодэ ваизы тодмооссэс, соосты экран вылысь адӟыса.
 Быдӟым Вормонлы сӥзем «Волна Памяти» ужрадэз пусйыса, нимысьтыз кылпум поттэмын вал Адам палась ожгарчиослэн кышкыт войнае пыриськемзы сярысь. Маршрутлэн ортчемез но герӟаськемын Л. П. Ураковлэн «Окаянная» книгаеныз, гуртоосыз сярысь гожтэмъёсыныз.
 Та бадӟым ужез радъясьёсты тау карытэк, соосты синпель кузьымъёсын нимысьтыз пусйытэк ӧз кельты «Адам» муниципал кылдытэтлэн йырыз Константин Сергеевич Растегаев. Со сяна, со туж паймиз, гуртсы адямиосыныз гинэ ӧвӧл, инкуазеныз, туж шер пумиськылӥсь тылобурдоосыныз данъяськыны быгатэ шуыса. Сыӵе мылкыдыз солэн пуромиз, Надежда Мухановалэсь видеороликъёссэ учкыса. Пиналъёслы но, арлыдоослы туж яраз бакча берысьтызы писпуын сизьлэн кар кокамез, та кушысь ик уӵылэн чирдэмез.
 Ужрадын висъямон пӧрмиз кылбуръёсъя конкурс. Гуртсы сярысь гожтыны мылкыд кариллям дышетскисьёс но бадӟымъёс, кин ӟуч кылын, кин удмурт кылын. Жюри шугъяськонэ но вуиз – ваньзы ик сюлмысьтызы гожтӥллям. Но вормисез луиз Ольга Анатольевна Сунгурова.
 Ужрадэз ортчытны юрттӥзы спонсоръёс Елена Викторовна Санникова, «Адам» поселенилэн администрациез. Кызьы пусйиз пумиськонэз радъясь библиотекарь Екатерина Васильева, интыысь кивалтӥсьёсын туж тупаса ужало, котькуд учыре соос дась юрттыны.
 Ваньзылы, кин ужрадэ пыриськиз, со тау кариз.
 Галина Сунцова. Глазов ёрос.
 Туспуктэмез авторлэн.
   Ӵошатскизы Чеберайёс но Батыръёс   Ньылетӥ арзэ ини, Удмурт нылкышно кенеш огазеяськон Эшъяськон юрт юрттэмъя «Пичи Чеберайёс но Батыръёс» элькун нылпи конкурс радъя. Фестивалез йылпумъян ужрадъёс ортчозы 24-25-тӥ шуркынмонэ Ижысь Эшъяськон юртын. Нош кылем арняе ӵошатскизы Глазовысь но Глазов ёросысь тэшкылиос. 
   
 Пятницае Глазов карысь Эшъяськон юртын ёросысь 18 нылпиос быгатонлыкъёссэс кырӟанын, эктонын, калык сиён пӧранын, кылбур лыдӟонын возьматӥзы. Ужрадэ пыриськизы Адамысь, Удмурт Ключиысь, Дондыкарысь, Золотариысь, Парзиысь, Слудкаысь, Пусошурысь, Гулёковоысь, Качкашурысь дыдыос но этеос.
 Быгатонлыксы котыр ласянь адӟиськиз. Жюри кырӟаны-вераны быгатэмзэс гинэ ӧз дунъя, эскериз дӥськутсэс но, удмурт кылын вераськыны быгатэмзэс но. Воспитательёслы но мумы-бубыослы трос гинэ тыршоно луиз, дыр, нылпиосты дасян понна, уго одӥгез но чылк-чылк удмурт сямен уг ни вала.
 Качкашурысь лыктӥллям Ксения Злобина но Павел Дюкин. Ксюшалэн мумиз Светлана Евгеньевна шуэ, бӧрдон калэ, пе, вуиськомы ни вал, сокем секыт текстъёсты дышетыны. Туж сюлмаськиз нылыз понна.
 - Бабушмес ӧтиськомы вал но ӧз лыкты, бӧрдо, пе, нылы шоры учкыса. 
 Нош Адамысь Аня Невоструевалэн вуиллям анаез, атез, песянаез. Шаплы нылашлы ньыль арес гинэ, но сцена вылын ассэ дӥсьтыса но быгатыса возе.
 
 Нырысетӥ конкурсын «Мон но мынам семьяе» нылпиос рос-прос мачкизы семьязы но асьсэ сярысь.
 - Мон улӥсько Золотари гуртын. Мынам семьяе бадӟым, папаелэн нимыз Николай Васильевич, со шофёр, мамаелэн нимыз Галина Станиславовна, со туж ческыт пӧра. Никита братэ школаын дышетске, Вика садике ветлэ, - мачке Пӧжыысь Миша Ешкеев.
 - Мон Алина, мыным вить арес, - вера Алина Золотарёва. – Мон улӥсько Митино гуртын. Папае Михаил Викторович, со чорыганы яратэ, мамае Людмила Валерьяновна, со нянь пыже. Нош сестрае школаын дышетске. Мон туж яратӥсько шудыны.
 Удмурт кылын вераськемзы туж мусо кылӥське.
 Кыкетӥ конкурсын покчиос кырӟаны-эктыны быгатонлыкъёссэс возьмато. Нош собере кылбуръёс лыдӟо. Чузъясько Лидия Нянькиналэн, Герман Ходыревлэн кылбуръёссы, ваньмылы тодмо «Луд кечпи гебыр-гебыр» но вунэтымтэ.
 
 Берпуметӥяз конкурсэ сцена вылэ пото ваньмыз нылпиос анай-атайёсынызы, песянайёсынызы. Нош киосазы возё удмурт сиён-юонэн тэркыоссэс. Кин пӧрам перепеч, кин варенча, кисаль, табань, пельнянь, картошен шаньги.
 Трос сюлмаськоно луиз воспитательёслы, но пиналъёс понна шумпотӥзы, уго Пичи Чеберайёс но Батыръёс возьматӥзы кибашлы но шӧртчи, усточи но визьлюко, чебер но мусо луэмзэс. Ваньмызлы дипломъёс но кузьымъёс сётэмын.
 Но вожвылъяськонын устооссэ быръёно вал. Жюри вормисен лыдъяз Дондыкарысь Софья Третьяковаез но Роман Баженовез.
 - Та ужрадын ми удмурт кылэз тодонэз гинэ ум эскериське, - шуиз Глазов ёрос администрацилэн дышетон удысъя управлениысьтыз ӧнерчи Фаина Чупина. - Дышетонъя выль стандартъёс куро, нылпиосын ӵошен мумы-бубыос тросгес мед тыршозы шуыса.
 Туннэ вожвылъяськон туж умой пӧрмиз. Конкурсэ пыриськемъёс -  ваньзы визьпогъёс но усточиос.
 Альбина Бушмакина.
 Глазов ёрос.
 Туспуктэмъёсыз авторлэн.
   Чеберай но Батыр быръемын   Элькун нылпи фестивальлэн ёрос люкетэз  ортчиз Штанигуртысь нылпи садын. Ужрадэ Глазов ёросысь пичи Чеберайёс, Батыръёс, соослэн анай-атайёссы, песянай-песятайёссы, визьнодасьёссы вуизы. Ваньзы ик соос сюлмысьтызы нылпиоссы понна висизы. 
   
 Шӧдӥськиз, пиналъёс та вожвылъяськонлы рос-прос дасяськиллям шуыса. Эктыны но, кылбур лыдӟыны но,  нуны веттан гур кырӟаны но усто луэмзэс возьматӥзы. Соос сцена вылын чик но ӧз кепыралэ.
 Но, жаляса верано, удмурт кылэз нылпиос уг тодо ни. Сюлэмшугзэс со пумысен веразы ужрадэз нуисьёс Антонида Бёрдова но Александр Леонтьев, «Удмурт Кенеш» огазеяськонлэн Глазов ёросысь ёзэтэзлэн кивалтӥсез Инесса Рябова.
 - Сюлэм бӧрдэ, нылпиослэн кылмес вунэтэмзы пумысен. Кышкаськомы, кык кылэз пиналлы секыт дышетыны шуыса. Нош телевизор пыр возьмато ньыль но, вить но кылэз тодӥсь пиналъёсты. Вераське тэшкылиосын удмурт но ӟуч сямен, волятэ кылзэс, - вазиськиз Инесса Анатольевна воспитательёслы. – Нош нылпизэс удмуртлык пӧлын будэтӥсь анай-атайёслы, песянай-песятайёслы йыбырттэме ик потэ кылзэс утемзы понна.
 Ужрадэ вань пыриськем пиналъёсты дипломъёсын но кузьымъёсын пусйизы. «Пичи Чеберай» но «Пичи Батыр» нимъёсты жюри сётӥз Качкашурысь Варвара Шкляевалы но Алексей Алексеевлы. Соос ёрослэсь данзэ элькун фестивальын утёзы.
 Альбина Бушмакина.
 Глазов ёрос.
 Туспуктэмез авторлэн.
   Бышкись езъёс сьӧрын...   Кылем арняе Глазовын усьтӥськиз спецприемник. Ужрадэ пыриськизы Удмуртиысь кунпуш ужъёсъя министр Александр Первухин но «Глазов кар» муниципал кылдытэтлэн кивалтӥсез Олег Бекмеметьев. 
   Выль объект туала куронъёслы тупа. Ӝегатэм адямиос понна 10 камераос чакламын, соос пӧлын вань кык, куинь но ньыль интыемъёсыз. Огъя валысь, спецприёмникын огдыре  30 мурт улыны быгатоз. Соосты татчы вайылозы Глазов карысь, Яр, Юкаменск, Балезино но Глазов ёросъёсысь.
 
 Министрлэн Александр Первухинлэн верамезъя, та объект туж кулэ ни вал Глазовлы. Малы ке шуоно азьвыл изоляторын 13 инты гинэ вал. Административной кылкутонэ кыскем муртъёс зэмос йыртэмасьёсын – уголовникъёсын - пуконо луылӥзы. Табере сыӵеез уз луы ни - выль спецприёмник  кылдэм югдурез тупатыны юрттоз.  
 Татын ужалоз 16 адями, вань ужез радъяны оскемын Юлия Логиновалы, со трос аръёс ӵоже городын участковой луыса ужамын.   
 Спецприёмникез пуктонэ федерал коньдэтысь 50 миллион манет коньдон висъямын вал. Бадӟым лэсьтӥськонэз нуиз «Технострой» огазеяськон. Ужасьёс чырмыт тыршизы: ар но одӥг толэзь куспын гинэ вань ужез берыктӥзы.
 Кивалтӥсьёс – Александр Первухин но Олег Бекмеметьев - лэсьтӥськисьёслы бадӟым тау каремзэс веразы, нош ужасьёслы сӥзизы воспитательной ужзэс валаса но пайдаё радъяны.    
 Вераны кулэ, та выллем ик спецприёмник алигес усьтӥськиз Можгаын. Азьланяз малпанъёс вань таӵе ужъюртэз Воткинскын но пуктыны.
 Елена Пономарева. Глазов кар. 
   Куашето кык кызьпуос…   10-тӥ шуркынмонэ Глазов ёросысь Трубашур гуртын Граждан ожын бырем геройёслы – Фёдор Михеевлы но Тарас Смирновлы выльдэм памятник усьтонлы сӥё-дано ужрад ортчиз. Пумиськонэ ӧтчамын вал Михеевлэн ӵыжы-выжыосыз но.  
    
 Граждан ож… Туж секытэн сётӥськиз со асьме кунлы, шаермылы. Атайёс пумит ӝутскизы пиоссы, агайёс пумит – вынъёссы… Быризы 10 миллионлэсь ятыр адямиос.
 Кышкыт ожъёслэсь палэнэ ӧз кыльы Глазов ёрос но. Ӵапак татын ортчизы ожъёс, кудъёсыз историез берыктӥзы, татысен чигнаны кутскизы тӧдьыос.  Юнме шат Глазове вуылӥзы Ф. Дзержинский но И. Сталин.
    
 1919-тӥ ар Та вакытэ верантэм кышкыт югдур вылэм: Трубашур гурт то тӧдьыос кие, то гордъёс кие выжылӥз. Со сярысь калыкын трос веранъёс, тодэ ваёнъёс уло.
 Тодаз вае Трубашурын улӥсь Надежда Главатских:
 - Ачим мон  вордскемын Балезино ёросын. Котомка гуртын улӥсь бабуше та война сярысь тазьы мачкылӥз: белогвардеецъёс, пе, мунчоямы пыризы. Сыӵеесь, ява, соос лякытэсь, ӟечесь. Ву но ворттыны ачизэс ик юрттӥзы. Мунчое пыризы но, вань майталзэс веть милем кельтӥзы, шуэ вал.
 Трубашурысь ик кышномурт – Рафаина Павловна Дряхлова (али со Балезино ёросын ӵыжы-выжыосыз дорын улэ ни) - та вакыт сярысь мӧйы кышномуртлэн Марина Кирсановна Главатскихлэн верамысьтыз тодаз вайылӥз. Ачиз со соку пичи на вылэм, Марин песянаен ӵош пастуханы ветлылэм. Мӧйы кышномурт бусыын будӥсь кызэз ӟыгыртоз но зар-зар бӧрдылоз, пе, вал. «Кӧня калык татчы ватэмын» шуыса, кылалляз-буралляз. Солэн верамезъя, огпол Трубашуре  бадӟым машинаен лачак вием калыкез ваизы: егитэз но пиналэз, воргоронэз но кышномуртэз пӧлазы вылэм. Трубашурысь улӥсьёсты люкаса, та бусыын, пе, бадӟым гу копаны косӥзы. Виылэмъёсты, пе, отчы тыризы. Трубашур кышномуртъёс, коростэк вато шуыса, пиналъёсты ке но половикъёсын шобыртӥллям. Одӥг гуэ ваньзэсты согиллям.
 Огъя шайгулэн интыез утиськымтэ ни. Огез гинэ тодмо на: виемъёсты татчы ваиллям Кез палась. Тимофеевской починок дорын (удмурт нимыз – Кунян выр, али со гурт ӧвӧл ни) 4 час ӵоже ожъёс мынӥллям. Кышкыт ожъёсын ик вииллям кык эшъёсты-командиръёсты – Смирновез но Михеевез. Соослэсь но шӧйёссэс татчы ик вуттӥллям, но командиръёсты ватӥллям нимаз - огъя шайгу дорыгес ик. 
 Юан кылдэ: малы меда шӧйёсты танякеме ваиллям?
 Солы валэктон таӵе: Трубашурын гордъёслэн штабзы вылэм. Интыяськылэм со Александра Перевощиковалэн – нырысетӥ удмурт нылкышно-эмчилэн юртаз. Пичи нылашлэн со дыр сярысь тодэ ваёнъёсыз «Судьба моя – дети» книгаяз пыртэмын.
  
 1959-тӥ ар Трубашур луд вылын, Котнырево гуртысь улӥсьлэн Николай Перевощиковлэн кичӧлтэмезъя, горд командиръёс ватэм интые нырысьсэ пу памятник пукто. Синпелетэз усьтыку, Николай Семёнович Граждан оже бырем Трубашур гуртысь 26 муртлэсь нимтулъёссэс лыдӟиз-вераз вал. Но со нимтулъёс нокытын утиськымтэ ни.
 Соку ик командиръёслэн шайвылазы кык кызьпуосты мерттӥллям. Со дырысен бусыез «кык кызьпу» шуыса нимало. 
 1979-тӥ но 1982-тӥ аръёсын синпелет выльдэмын вал. 
  
 2014-тӥ ар Гуртын улӥсь Валерий Семёнович Петрушин кык кызьпуос доры ас киосыныз Йыбырскон кирос пуктэ, пуконни лэсьтэ. Со ӵемысь вуылэ синпелет доры, сяськаос мерттэ, утялтэ. Кӧня ке дыр талэсь азьвыл Валерий Семенович улонысь кошкиз.  
  
 2017-тӥ ар Трубашурысь лулчеберетъя юртлэн директорезлэн Надежда Чирковалэн кичӧлтэмезъя, берло аръёсы ялан нуиськиз ватэм геройёслэсь ӵыжы-выжыоссэс утчанъя уж. Тыршемез пайдатэм ӧз ортчы. Утчаськыса-утчаськыса, тодмо луиз: Тарас Георгиевич Смирновлы, бырыкуз, 22 арес гинэ вылэм. Вордскемын Пермь губерниысь Большая Лая гуртын.
 Фёдор Яковлевич Михеев озьы ик Пермь улосысь вылэм, солэсь ӵыжы-выжыоссэ шедьтыны кылдӥз. Сӥё-дано ужрадэ Свердловск улосысь вуизы солэн праправнучкаез Светлана Домрачева Артём пиеныз, Ольга кенэныз но Настя внучкаеныз.
 - Песянае ялан вералляз, солэн дедэз кыӵе ке черкогуртын ватэмын шуыса. Юн шедьтэмез потылӥз. Дедэзлэн шайгу вылаз вуыны кылдӥз али гинэ. Тупаны но кулэ ук: мон кузпалэным куинь ар ӵоже Кез улосын улӥ, татын ик вордскиз Артём пимы но. Нош прапрадедэ Кез улосын ик быремын вылэм. Сюлмысьтым бадӟым тау шуисько, ӵыжы-выжымылэсь шайгузэ сокем утялтэмзы понна, историез утемзы понна.
 Мраморлэсь памятник вылын – кык командиръёслэн туспуктэмъёссы. Быремзы бере, кыкназы ик соос Горд Знамя орденъёсын пусъемын вал.
  
 98 ар ортчыса… Трубашур калык сак уте историез, синпелетэз. Выльдэм памятникез усьтонлы сӥзем пумиськонзы но сюлэмез бугыртӥз, синвуосты поттӥз.
 Калык ӵем вуылэ синпелет доры, ваньзы ӵош сяська мертто, утялто. Пыратэк уг кельто трактористъёс, комбайнёръёс, шофёръёс но. Арлы быдэ та бусыын, тулыс ужъёсты нырысьсэ кутскыку, ватэмъёслэсь дэлетсэ куро, ужзы умой мед мыноз шуыса, соослы  вазисько.       
 Елена Пономарева.
 Глазов ёрос.
 Туспуктэмез авторлэн.
   «ИНГУР» - бурдъёсты вӧлъян дыр   Глазовысь технической колледжын 9-тӥзэ ини ортчиз ӧнерлы дышетонъя организациослэн художественной самодеятельностья коллективъёссылэн «Ингур» фестивальзы.  Усточи егитъёс вуизы Ижысь, Балезиноысь, Сарапулысь, Играысь. Куинь дышетсконниос пыриськизы Глазовысь: медтехникум, технической но политехнической колледжъёс. 
   
 Фестивале ӧтён басьтӥськомы ми но арлы быдэ. Адӟытэк кельтэммы ӧвӧл одӥгзэ но. Егитъёсты учкыны-кылзыны уга котьку но тунсыко. Таяз фестивале мылкыд кариллям пыриськыны элькунысьтымы дас дышетсконниос. Малы ке но лыктымтэ яръёс, воткинскъёс, алнашъёс. Пусйыны кулэ: нырысетӥ аръёсаз фестиваль туж паськыт радъяськылӥз, куинь-ньыль нунал ӵоже шулдыртылӥз. Аръёс ортчемъя, программаез но узырмылӥз котыр ласянь: эктон но кырӟан сяна, студентъёс быгатонзэс возьматӥзы театр, КВН удысъёсын. Нимаз номинация ялэмын вал калык сям-йылолъёсты возьматонын. Нош 2013-тӥ аре фестиваль улсын ортчиз калыккуспо форум, кудӥз сӥземын вал калык кусыпъёсты утёнъя но азинтонъя проектъёслы.
 - Берло дыре фестивальмы одӥг нунал гинэ кыстӥське ни. Но студентъёсмы но куноосмы понна со чик ӧз ышты кулэлыксэ но тунсыксэ. Коллективъёс но нимазы пыриськисьёс нош возьматозы кырӟаны но эктыны усточи луэмзэс. Озьы ик кык номинациосъя конкурс заочно амалэн ялэмын вал – эссе но видеороликъёслы, - вера ужрадлэн оргкомитетэныз кивалтӥсь, колледжлэн директорезлэн воштӥсез Татьяна Лямина. 
  
 Кырӟасьёсты но эктӥсьёсты дунъяз нимаз быръем жюри. Солэн ужаз тыршизы карысь лулчеберетъя ужъюртъёсысь ӧнерчиос. Нош ми, учкисьёс, киосмес жалятэк чабимы. Егитъёс бен мылкыдъёссэс мукет амалъёсын но возьмато.
 Нырысь ик пусъем потэ огназы кырӟасьёсты. Котькудзылэн но кырӟанзы вал мур пуштросъем. Тани Глазовысь медтехникумын дышетскись Алина Марьина сцена вылэ потӥз «Боевые ордена» кырӟанэн. Солы ик сётэмын вал 1-тӥ инты. Кык кузя кырӟасьёс но вал. Таосыз пӧлын висъяськизы Глазовысь технической колледжысь студенткаос – Павлова но Баженова Настяос. Соослэн мылкыдынызы «Ингур»-ын чузъяськиз «Мон гуртын улӥсько» удмурт кырӟан. Кыксы ик нылъёс карын уло, но Баженова Настялэн мумиз Алнаш палъёсысь, пе, соин удмурт кылэз тодэ. Ӟуч эшсэ удмуртсэ кырӟаны лӧпкытэм. Усто пӧрмытӥзы!
 Ансамбльёс пӧлын вормисе потӥзы Глазовысь технической но политехнической колледжъёслэн коллективъёссы. 
 Эктӥсьёс но пӧртэм-пӧртэм номеръёсын паймытӥзы. Восточной, индийской эктонъёс туж чебер адӟиськизы, соосты Ижысь но Играысь нылъёс быдэстӥзы. Жюри вылӥ дунъет сётӥз эктӥсьёслы. Нош вормисе потӥзы «Вальсэз» эктӥсьёс  - Ижысь индустриальной техникумысь пар.
 
 Эстрада но калык эктонъя номинациосын кыказ ик устоен лыдъямын технической колледжлэн коллективез. Син шоры йӧтытэк ӧз кыльы, макем со бадӟым но быгатӥсь шуыса. Озьы ик пусъемын Глазовысь эшшо кык коллективъёс – политехнической колледжлэн но медтехникумлэн.
 Удмурт эктонъёслы шумпотэмзэ вераз «Удмурт кенеш» огазеяськонлэн Глазовысь ёзэтэзлэн кивалтӥсез Инесса Рябова. Фестивале ваем кузьымъёссэ со сётӥз Глазовысь технической колледжысь но Сарапулысь машиностроениея но информационной технологиосъя техникумысь эктӥсьёслы.
 Студентъёс понна «Ингур» кемалась луиз ни одӥгеныз витёно но яратоно ужрадэн. Со уга выль эшъёс, яркыт мылкыдъёс, вунонтэм учыръёс кузьма.
 Лариса Гурьянова.
 Глазов кар.
 Туспуктэмъёсыз авторлэн.
   Бисарпи музъемлэн кузёез   Улонын ӵем дыръя озьы луэ: адями огшоры кадь, номырин мукетъёсызлэсь уг висъяськы. Нош кемагес вераськиськод, мургес тодматскиськод ке, со шоры мукет синмын учкиськод ни, сокем паймымон вылэм. 
   Выль эшмы Юрий Васильевич Князев ӵапак сыӵеос пӧлысь луэ. Тани кӧня дыр ӵоже со редакциямы пыра ини, весь паймытэ милемыз шаермес, гуртъёслэсь историзэс, адямиослэсь выжыоссэс мур тодэменыз.
 Тодам ваисько нырысетӥзэ пумиськонмес. Соку со редакциямы дӥсьтытэкгес пыриз, кадь. Газеттэс, шуэ, тодӥсько но лыдӟисько.
 - Но гуртамы почтамы ӧвӧл, городэ лыктыны муг луэ ке, одно ик газеттэс басьтӥсько,- вераз вал воргорон.
 Соку кӧня ке выль номеръёссэ бӧрсяз но келямы.
 - Мукет дыръя но пыралэ, - озьы шуыса келямы Юрий Васильевичез.
 Ар талэсь азьвыл гинэ ми со сярысь номыр но ум тодӥське на вал. Нош табере со - зэмос эшмы, шедизы ини огъя тодмоосмы но.
  
 Шоретӥез
 Юрий Васильевич Князев вордскемын но будэмын Балезино ёросысь Бисарпи гуртын. Али но отын ик улэ – огназ. Тол вакытэ бускельёсыз ӧвӧл ини. Ярам, гужем эшшо сад-бакча возисьёс лыкто ик. Туэ мамазэ ватӥз, соизлы 90 арес вылын вылэм.
 - Утьыны ӧй быгаты, усиз, собере кӧня ке нунал гинэ улӥз на, - куректэ воргорон. – Сю аресозь уло шуэ вал но... Ӧй утьы…
 Толалтэзэ мӧйы кышномуртэз городын улӥсь нылыз доры вайыло вылэм, со доры лыктылыкуз ик, дорамы но пыралляз Юрий Васильевич. Табере чол-чол огназ. Но тау шуэм потэ, милемыз уг вунэты.
 63 аресъем воргорон ачиз сярысь тазьы мачке:
 - Семьяямы ми куать кузя вал: 3 пи но 3 ныл. Калыкын шуо: одӥг пинал – пинал ӧвӧл, куинь пинал – одӥг нылпи. Со музэн ик, кӧня пиналыд шуыса юало ке, муми – «куинь кузя» гинэ шуоз вал. Собере ватсалляз на: «Куинь кузя пиос но куинь нылъёс».
 Юрий Васильевич шоретӥез, пе, вал. Со но кыкез сузэръёсыз вылӥ образование басьтэмын. Братъёсыз но огез сузэрез уло Ижын, эшшо кыкез сузэръёсыз - Глазовын но Саратовын.
 - Каль ваньмы пенсионерить кариськомы ни! – пальпотэ воргорон.
  
 Армиын - ефрейтор, улонын - ӟеч адями Ачиз Юрий Васильевич сельхозинститутэз йылпумъяз. Но солэсь азьвыл вал армия. Нырысь Казаньын куать толэзь ӵоже авиационной механиклы дышетӥзы, собере ар но ӝыны Пермьын служить кариз.
 Гуртэ вуиз ефрейтор луыса. Та пумысен, пе, Юрий Васильевичлэн тодмоез таӵе учырез вераны яратэ вал:
 - Генерал куаретэ ефрейторез. Соиз пумитаз вазе, пе: «Товарищ генерал! Если мы, командующий состав, будем между собою ругаться, то чего ждать от рядовых бойцов!»
 Нош Юрий Васильевич та борды ватса на: «Ефрейтор авиации приравнивается майору милиции!»
 Армиысь лыктэм пизэ мумиз дышетсконлэсь алэ вылэм. Куать пинало семьялы капчи уз йӧты шуыса, валалляз кышномурт. Но Юрий Васильевич аслэсьтыз ик ворттӥз, стипендиез бырылӥз ке, вагонъёсты разгружать кароно луылӥз ни.
 Дышетскыса ужаз «Сельхозхимиын», собере «Удмуртгеология» огазеяськонлэн буровояз …
 Собере заочно амалъя УдГУ-ын психологлы дышетскиз на. Тыршиз школаын – пиналъёсты «Труд» предметъя дышетӥз.
  
 Выжытэк адями но ӧвӧл Паймоно, макем муре кошкись выжыоссэ тодэ та адями! Ӟучъёс верамъя, «по восьмое колено» песятайёссэ-песянайёссэ, соослэсь сузэр-вынъёссэс нимын-тулын вераны быгатэ.
 - Маме Галина Ивановна – дед Иван Кириллович – прадед Кирилл Семенович – солэн тятез Семен Иванович – собере Иван Онифантич – Онифантий Георгиевич… - бӧрсьысь бӧрсе чиньыоссэ куасалля Юрий Васильевич.
 Тросэз ӵыжы-выжыосыз дышетскем муртъёс вылӥллям. Тани, шуом, Семён Ивановичлэн огез внукез, яке дедэзлэн двоюродной братэз луэ ини, Удмуртиысь писатель Александр Сергеевич Миронов вылэм.
 Со сярысь «Писатели Удмуртии» (1989 ар, 282 бамын) гожтэмын:  
 «Удмуртский прозаик Александр Сергеевич Миронов родился в 1905 г. в деревне Вӧёгурт ныне Балезинского района Удмуртской АССР. После окончания средней школы в г. Глазове работал в редакции газеты «Гудыри», затем был призван в ряды Красной Армии. В начале 1930 г. возвратился на работу в редакцию. 8 июня 1931 г. погиб из-за несчастного случая во время учений Осоавиахима.
 А. Миронов вступил на литературное поприще в середине 20-х гг., опубликовав на страницах газеты «Гудыри» несколько юмористических рассказов и фельетонов. После армии выпустил книгу очерков «Шунды шорын» о буднях красноармейской жизни. В 1930 г. в «Кенеше» вышла его повесть «18», где писатель показал роль коммунистов в годы коллективизации на Украине. 
 Значительным событием в его творчестве является повесть «Кыдало». Обратившись к заводской теме, писатель показал первые шаги в формировании удмуртских национальных кадров в промышленности. 
 По мотивам повести «Кыдало» им создана пьеса «Андан кужымен». 
 В 1931 г. в соавторстве с    Т. Архиповым Миронов выпустил сборник очерков «Межаос гырисько».
 - Бен, юн ичи улэм, оломар но, вылды, гожъясал на, - жалямзэ уг ваты Юрий Васильевич.  
  
 Документъёс вылэ чӧлскыса Гуртэз сярысь но воргорон трос тунсыкозэ тодэ. Бисарпи гуртлы, верамезъя, 250 ар пала луэ. Нош со токма вераськыса уз улы, одно ик кыӵе ке документъёс вылэ пыкиськоз. Уго трос дырзэ ортчытэ Балезино ёросысь архивын.
 - Глазовез куке уезд шуизы, соку ик гуртмы сярысь но нырысьсэ документъёсын поттылэмын. Шаерчи Геннадий Ложкин шурмес ултӥям, книгаяз «ручеевидного типа речка» шуэм. Нош милям со шурамы кыӵе гинэ чорыгъёс ӧй вал! – данъяське воргорон.
  
 Вашкалаез - тодын Сюлэмамы кылиз огез вашкала учыр сярысь мачкемез. Герӟаськемын со «самосуд» шуонэн. Та выллем учыръёс сярысь ӵыжы-выжыез Александр Миронов но «Кулацкий самосуд» повестяз гожъям вылэм.
 Бисарпи гуртын ик вылэм со. Та кемала дыръёс сярысь Юрий Васильевичлы дедэз мачкылэм эшшо.
 Гуртын улэм-вылэм туж начар семья. Пиналъёссы трос вылӥллям. Соосты сюдон понна, егит анай картошка лушкам. Сое шӧдӥллям но гурт урам кузя жугыса нуиллям. Кышномурт, возьытсэ вормытэк но вӧсьлы чидатэк, гурт пумысь тыметэ выйытскем.
 Дедэз жугисьёссэ но нимын-тулын верам, но Юрий Васильевич сое ачиз гинэ тодэ на. Соос пӧлын кышномуртъёс но вылӥллям шуыса гинэ вераз на. Огез Инмарлы туж оскись нылкышно, татын, пе, ассэ зэмос палач кадь возьматэм. 
 Кулэм бераз Инмарлы мар шуиз меда? - юан кылдэ.
  
 Тодон-валанъёс книгаосысь - Та быдӟа тодон-валанъёсыныды Тӥледлы одно ик книга гожтыны кулэ, - лӧпкытъяськомы ми Юрий Васильевичез.
 - Ой, гожъяськон - секыт со. Собере, книга гожтон понна мон сомында ӧй но улы на, - кылъёс понна ӟепаз уг пыры воргорон.
 Лыдӟиськыны, пе, юн яратӥсько, а вот гожъяськыны – уг. Тани каль Балезиное библиотекае, пе, ветлӥсько, «Калевалаез» лыдӟисько. Секытгес, шуэ, лыдӟыны но валаны, мудрон гожъямын, соин ик кема пукисько ни. 
 Кин уг тоды, мар со «Калевала», валэктӥськом – карело-финн калыкъёслэн эпоссы, веранъёссы.
  
 "Ваньбурмес ӧд утьы" - Нокин но шат куное дорады уг вуылы?- нош юаськом ми Юрий Васильевичлэсь.
 - Ма, вуыло. Карел Геня азбарысьтыз топольёссэ учкыны пыра (удмурт кырӟасьмы Геннадий Семенович Корепанов та гуртын вордскемын вылэм – авторлэн примечаниез), пӧйшуръёс, тужгес но ӟичыос ӵем вуыло. Марымъёс ветлыло, - тодаз вайыны тырше воргорон, - чернокопательёс! Уллясько мон соосты. Ато дедъёсы сояз дуннеын кылме юалозы веть: малы, шуозы, музъеме ватэм ваньбурмес ӧд утьы.
  
 Нош ми нош лыктэмзэ возьмаськомы ни, мар меда таяз радэ тунсыкозэ мачкоз на?
 Елена Пономарева. Балезино ёрос.
  
  
 Юрий Васильевич Князев ик милемлы ивортӥз аэросаниос вылын нырысетӥез Всесоюзной пробеглэн Глазоветӥ ортчемез сярысь. Солы нош тятез мачкылэм - та дано учырез со ас синмыныз адӟем. Та сярысь газетамы кылем арын гожъямы ни вал, но вакчияк тодады уськытом. Вал со 1929-тӥ арын. Аэросаниос ортчизы таӵе маршрутъя: Москва – Ярославль –Кострома – Котельнич – Вятка – Глазов - Пермь – Воткинск – Ижевск – Казань – Чебоксары – Нижний Новгород – Владимир – Москва. Огъя валысь, 3625 иськем люкаськиз. Та выль транспорт лымыетӥ, сюрестэм азетӥ, часкын 80-100 иськем ортчыны быгатэ вылэм. Пробеглэн мугез со ик вал – аэросаниосты кузь сюрес вылын эскерон, соосты калыклы возьматон.   Водитель луыса, пробеге пыриськизы берло тодмо луэм авиаконструкторъёс но учёнойёс: А. Н. Туполев, А. А. Архангельский, Б. С. Стечкин.   Улонэ гожъямын ук!   Ушурысь Калиста Андреевна Корепанова пенсие потэм бераз мылысь-кыдысь лыдӟиськыны кутскиз. Али песянайлы 85 арес. Нош со огнунал но книгатэк улыны уг быгаты. Одӥгзэ быдтэ ке, нылыз солы библиотекаысь мукетсэ вае ни. Одно ик удмурт литератураез быръе, произведениосын возьматэм чуръёсты ас улонэныз ӵошатэ. Нылызлэн верамезъя, куд-ог дыръя, пе, шуэ, мынам чисто улонэ гожъямын ук. Куддыръя толэзь лыдӟе, куддыръя ӝоггес но. Диван вылэ пуксе но книгазэ кияз кутэ. 
   - Очкитэк шат лыдӟиськоды? – паймыса юаськом.
 - А малы со мыным кулэ? – шуэ пумитамы. – Но каль лыдӟиськыны уг ваньмиськы, черсӥсько.
 - Кызьы грамотаез тодӥды?
 - Школае ветлӥ ук. Ачим Ушурысь. Татын школа но вал. Дышетӥсьмы Мария Ивановна юн почеркез учкылӥз, чебер мед гожъяськомы шуыса. Сизьым классэз быдтэме бере, эше Иже ӧте вал. Но солэн дедэз кут куталляз, сое вузалляз, коньдонзы вал. Нош ми юн куанер улӥм. Тяте войнаысь письмо гожтэ, дышетскы, пе, эн аналскы. А маин дышетсконо? Ужаны кутски, пичи братме будэтоно вал. Тяте Смоленскысь кык письмо келяз но быриз, ожысь ӧз берты. Ачиз грамотной адями вал, войнаозь сельсоветын ужалляз, маме – колхозын.
 - Нош Тӥ мар ужады?
 - Скал но кыски, парсь но сюдӥ, завфермой но вал, контораын но ужай. Мужике леспромхозын мастером тыршиз. Куинь пинал будэтӥм. Али куинь внукъёсы, кык правнукъёсы вань ни.
 - Пиналъёсты но лыдӟись- ко-а?
 - Лекос ик уг, одӥгез внуке гинэ юн книга яратэ.
 Вераськытозямы, гур вылысь тэтчыса, Калиста Андреевналэн пыдъёсыз вылэ бадӟым пурысь коӵышез интыяське.
 - Пыр ми таин ӵош пукиськомы ог-огмес шунтыса, - серекъя песянай.
 Альбина Бушмакина. Балезино ёрос.
 Туспуктэмез Е. Пономарёвалэн.
   Туннэзэ, вуонозэ газетысь тодоно   Озегвайысь Зинаида Яковлевна Жуйкова кемалась газетмес лыдӟе ини. Кылем ӝыны арлы ӧвӧл вутскем вылэм. Газеттэк мӧзмыт, пе, соин вуоно арлы одно ик гожтӥськиз. 88 аресъем кышномурт синъёсыз вылэ уг ӝожтӥськы. Йырсазьыз но вожъяськымон эшшо. Озьы-тазьы бӧтьыртэммы бере, гурт улон вылэ вуимы. 
   - Самой секыт улон война бере вал. Воргоронъёс тросэз ож бусые кылизы. Мынам но кыкез братъёсы гуртэ ӧз ни бертэ.  Ачим мон 12 арескам ужаны кутски, вань колхоз ужъёс пыр потӥ. Сокем секыт ужаса, 600 грамм нянь-пызь висъяллязы, сылал ӧй вал.
 Ортчыт курадӟоно луиз ӵаӵӵаын. Егит нылъёслэн кынар ӧй вал, валан но сомындагес. Нош косылӥзы-курылӥзы бадӟымъёслэсь кадь. Сик коранысь Зинаида Яковлевнаез келязы Глазовысь кирпич поттӥсь заводэ. Кияз пыӵал сётӥзы, ыбылӥськыны ӧз дышетэ но косӥзы военнопленнойёсты возьманы.
 - Ми кык нылъёс 22 муртэ ӵук но ӝыт конвоен нуллӥмы Пятой участокысь кирпич заводэ, - тодаз вае пересь кышномурт. -  Улылӥзы соос баракъёсын. Ваньзы ик туж егитэсь вал. Кузь шинелен дӥсяськемын, пыдазы – брезентлэсь но пулэсь пыдкутчан. Весь ас кылынызы лабыртылӥзы. Но вал соослэн мастерзы – таиз ӟуч сямен валялляз. Соин гинэ вераськылӥмы.
 Чылкытлык сямзэс пленын но немецъёс ӧвӧл ыштӥллям. Туж бадӟым пуртыосын ву пӧсятыса, пе, заводын ик пыласькылӥзы но. Сютэм ӧз улэ - ӝукен, картошкаен сюдылӥзы, асьсэос но бусыысь копаллязы.
  - Карын таос сяна но,- веранзэ азьланьтэ Зинаида Яковлевна, - тросэн пленэ шедемъёс улылӥзы райисполкомлэн азбараз. Таоссэ воргоронъёс возьмаллязы. Милямъёссэ кема  ӧз возе Глазовын, кытчы ке келязы.
 Озьы егит нылмуртлы гуртаз бертыны луонлык кылдӥз. Одӥг ласянь ӟеч, но азьпалан секыт адӟон вите вылэм. Парсь сюдыны пуктӥзы сое. Луд вылысь кутсаськем бервылэз парсьёслы шуыса ӵужыса дасяллям, пӧлаз, пе, одӥг-кык тысез вал. Куро люк доры ик пуйыеныз кельтӥллям. Урттылӥськись шедем, асьсэлы воразы шуыса. Милиция лыктӥз, 16 кило макня понна кыкназэсты кышноосты янгыше уськытӥзы. Нокин но ӧз оскы, со колхоз пудолы дасямын вал шуыса. Тямыс нунал ужаса, тямыс арлы пуктӥзы.
 Зинаида Яковлевна  пичи пиналзэ мумизлы кельтоно луиз. Нырысь кӧня ке Ижын возизы, собере Красноярске келязы. Школа пуктонын, сир поттонын тыршиз. Ӵош ужам эшез ньыль ар пукиз ке, сое одӥг арлы вазьгес лэзизы.
 Гуртаз бертыса, пӧртэм колхоз ужъёсын тыршиз, тросгес ферма котырын. Вить пинал будэтӥз. Ярам, мумиз вӧзаз улӥз, вал кинлы юрттыны. Пенсие потыса но ай кема гинэ ужаз на.
 - Ма бен улон сыӵе вал, - лулскыса ик вазе пересь кышномурт. - Одӥг пуньы понна но пуктылӥзы ук тюрьмае.
 Тодаз вае таӵе учырез. Столовойын сиськыкузы, воргоронъёс шудыса эшсылэн ӟепаз алюминь пуньы донгиллям. Серекъян вылысь гинэ. Но шедем урттылӥськись. Пуктӥзы веть мискинез.
 Сыӵе шуг-секытъёс пыр но потыса, Зинаида Яковлевналэн ӟечезлы осконэз бырымтэ. Туннэ но вуоно улонэн тунсыкъяське. Нош со сярысь, газетысь но телевизорысь сяна, кытысь, пе, тодод.
 Галина Сунцова. Глазов ёрос.
 Туспуктэмез авторлэн.
   Бадӟым эскерон – экзамен   Та вакытэ школаосты йылпумъясьёс экзаменъёслы рос-прос дасяськыны кутско ини. Мар вылез вите туэ пиналъёсты, со сярысь вера Глазов ёросысь дышетон удысысь валтӥсь ӧнерчи Римма Рудольфовна Пинегина. 
   
 - Тужгес трос воштӥсь- конъёс пыртэмын Государственной итоговой аттестацие, мукет сямен вераса, 9-тӥ классэз йылпумъясьёсты эскеронэ. Кылем арын пиналъёс кык экзамен – математикая но ӟуч кылъя – сётӥзы ке, туэ соослэсь тодон-валанъёссэс эскерозы ни 4 предметъя: математикая, ӟуч кылъя но эшшо кык предметэз асьсэлы быръёно луоз.
 Пиналъёс бырйыны быгатозы удмурт кылэз но. Но Росси федерациысь калыкез дышетонъя министерство берпум кылзэ ӧз вера на, удмурт кылэз бырйыны луоз кык предмет чотын яке со витетӥез экзамен луоз-а. Сое тодомы но вераломы декабре гинэ.
 Вераны кулэ, нылпилэн аттестатаз пыртэмын луозы математикая но ӟуч кылъя гинэ оценкаос. Нош вуоно арысен аттестацие пырозы ини ньылезъя ик предметъёсъя оценкаос.
 Ӝоген тодмо луоз, кыӵе школаосын усьтэмын луозы итоговой аттестациез сётон пунктъёс. Ми чакламъя, ёросысь 5-6 школа солы дасямын луоз. 
 Пиналъёслэсь ужъёссэс эскероз огъя региональной комиссия, ужалоз со Ижын. Ужъёс вылын пусъемын уз луэ нылпиослэн нимтулъёссы но, ёроссы но, школазы но.
 Со сяна, дышетскись дунъетэн-оценкаен соглаш ӧз луы ке, со быгатэ куриськонэн вазиськыны «конфликтной» комиссие – таиз ужалоз котькуд ёросын, озьы ик асьме Глазов ёросын но.
 - Нош кыӵе воштӥськонъёс пыртэмын ЕГЭ-я – 11-тӥ классъёсты йылпумъясьёс понна? 
 - Глазов ёросын ЕГЭ сётон пунктэн луэ Октябрьской школа. Татын видеокамераос но мукет кулэ луись оборудованиос инъямын. Туэ дырысен эшшо одӥг курон пуктэмын на – луыны кулэ сотовой телефонлэсь сигналзэ кысӥсь оборудование, ӟуч сямен, «оборудование системы подавления сигналов подвижной связи».
 Мукетыз воштӥськон: кылем аръёсы контрольно-измерительной материалъёсты (КИМъёсты) ЕГЭ кутскон азьын гинэ пырак Ижысь вайылӥськомы ке вал, табере соосты ЕГЭ мынон кабинетын ик нимаз техника пыр печатлано луоз. Сыӵе выльдэт пыртэмын Юкаменск, Яр, Камбарка, Глазов но Дебес ёросъёсын гинэ, уго соос Ижысь тужгес кыдёкын интыяськемын.
 Туэ арысен выль сямен сётозы ини историез, обществознаниез, информатикаез, географиез. Табере дась валэктонъёс уз луэ ини, нылпилы ваньзэ аслыз гожтоно луоз.
 Куд-ог выльдонъёс пыртэмын нимаз предметъёсъя: кылсярысь, географиез сётӥсьёслы табере экзаменын кутыны лэзёзы карта-приложениез. Историен курозы на пичигес исторической сочинение гожтыны.
 Сентябрь толэзьысен 9-тӥ но 11-тӥ классъёсты йылпумъясьёс понна экзаменъёслы матын заданиос печатламын Педагогической измерениосъя федеральной институтлэн сайтаз (http://fipi.ru). Соосъя нылпиос дасяськыны быгато асьсэос яке школаосын дышетӥсенызы ӵош.
 - Римма Рудольфовна, ку нылпи вераны кулэ, кыӵе предметъёсъя со экзаменъёс сётыны чакла?
 - 9-тӥ классын дышетскисьёс – 1-тӥ мартозь, нош 11-тӥ классысь нылпиос – 1-тӥ февралёзь.
 Котькуд школаын январьлэн пумысеныз апрель толэзёзь пробной экзаменъёс ортчытъямын луозы. 
 - Школаез йылпумъясьёс ку гожтозы итоговой сочинение? 
 - Ӝоген ини – 2-тӥ декабре. Асьме ёросын ваньмыз ик – 54 выпускникъёс гожтозы сочинение, нош изложение гожтыны луонлык сётӥське сӧсыръёслы но спецшколаосты йылпумъясьёслы.
 Сочиненилэн быдӟалаез - 250 кыллэсь ӧжыт медаз луы, солэсь тросгес – луыны быгатэ. Пуктӥськоз «зачет» яке «незачет».
 - Вералэ на, Глазов ёросын кӧня дышетскисьёс сётозы ГИА но кӧняез ЕГЭ?
 - 9-тӥ классэс туэ йылпумъяло 130 мурт (кылем арын 121 вал) – соос итоговой аттестация (ГИА) ортчозы, нош 11-тӥ классэс йылпумъяло 54 дышетскись – соос ЕГЭ сётозы.
 - Римма Рудольфовна, тау валэктонъёсты понна.  
 Елена Пономарева. Глазов ёрос.
   Вань быгатонэз, мылкыдыз, дырыз - яратоно ужезлы   Кызьы шӧдэ ассэ егит ӧнерчи гуртысь школаын? Карын улонзэ гуртынэзлы воштыса, мӧзмыт уг поты-а? Кыӵе мылкыдын-малпанъёсын улэ? Та юанъёсылы валэктон шедьтӥ Куреггурт шор ёзо школае вуылыкумы. Тодмо, егит дышетӥсьёс ёросысь школаосы туж ӧжыт лыкто, араз одӥг-кык. Нош Куреггуртэ кылем аре куинь кузя вуиллям. Ваньзы соос ГГПИ-ез йылпумъямъёс: одӥгез – асьсэлэн выпускниксы, кыкетӥез - Красногорск ёросысь. Ми тодматскимы Мария Николаевна Золотареваен (туспуктэм вылын),  Яр ёросын будэм технологияя егит дышетӥсен.  
   Киужлы Маша синмаськем пинал дырысеныз. Нырысь мунёосызлы дӥськут вурем-керттэм. Ӧжыт будыса, шуэ, кутски аслым нуллэм дӥсьлэсь мар ке но выльзэ вурылыны. Черсонлы, керттӥськонлы мумизлэсь-бабаезлэсь дышем, нош кылемезлы – ас мылкыдызъя. Киужлы бадӟым мылкыдыз ик вуттэ сое Яр политехникуме, кытын дасязы со вакыт технологилы дышетӥсьёсты.
 Ӧнеръя дышетӥсьёссы туж ӟечесь вылӥллям, шуныт кылъёсын гинэ тодаз вае выль тодмое классэн кивалтӥсьсэс Н. И. Наркевичез.
 Но техникум бере Мария Золотарева дышетсконзэ азьланьтыны малпа. Озьы 3 ар визьнод люка на Глазовысь пединститутын, социальной педагог ӧнеръя.
  
 Кызьы нош Куреггуртэ вуэм? Азьвыл выпускникъёс шаерлэн олокуд но сэрегаз шедьыны быгатӥзы – «распределение» шуон вал уга. Табере со ӧвӧл. Куреггуртэ вуэмезлэн историез сыӵе вылэм: мумиз-бубиз, Баяран гуртсэс номыр ӟечез азьланяз уг ни витьы шуыса, отысь кошкыны малпаллям но тодмооссы дэмламъя Куреггуртэ корка учкыны ветлӥллям. Кельшымонзэ шедьтымтэ, но мукетыныз удалтэм: нылзы уж шедьтэм.
 - Гуртсы яраз, школа но кельшиз, - вера Мария Николаевна. – Монэ татын шуныт пумитазы. Ужмес но улонмес кулэезъя радъян понна директормы котыр ласянь сюлмаське. Улон инты но нимаз висъязы. Ужме туж яратӥсько.
  
 Технологияя урокъёсты нуонлы школаын ӟечесь луонлыкъёссы. Нылъёслы вань вуриськон машинаос: киын вуриськоноез но, электрическоез но. 8-тӥ классысен соос платья вурон борды басьтӥсько ни. Керттӥсько, пужыятско, пӧрасько – оглом вераса, азьланяз зэмос хозяйка луонлы дасясько. Кинлэн кызьы пӧрме ини, конешно, но бадӟым мылкыд - соиз туж кулэ, сотэк номыр уд лэсьты.
 Дышетскон арлэн пумаз котькуд класс дэмен ужа творческой проект бордын. Одӥгез тани ошемын классысь борддорын – пырыку ик со синме усе. Нылпиослэн киужъёсынызы ӵемысь радъяськыло адӟытонъёс, конкурсъёс. Тани алигес школаязы куноос вуылӥзы, «Зарни шыкыс» фестивале. Куреггурт пиналъёслэн киосынызы вурем яркыт атаспиос кошкизы ёросысь мукет школаосы но.
  
 Аслаз егит дышетӥсьлэн улонэз та вакыт быдэсак сӥземын нылпиослы но яратоно ужезлы. Гуртаз но со тэк пуконэз уг тоды. Интернетын бугыръяськыса, ярамонзэ выль уж шедьтэ но ӝегатэк сое быдэстон борды басьтӥське. Сыӵе дыръя Мария Николаевна, кызьы ачиз вера, дырлэсь ортчемзэ но уг ни шӧды, куддыр уйбыт но пуке. Адӟемез-дунъямез потэ – мар пӧрмоз. Нылпиослы быдэстымон ке, соосты но лӧпкытэ.
 Кудӥз киужез одӥген гинэ лэсьтэмын, созэ утемез потэ, нош куд-огзэ юри тросэн дася – кузьымлы кошке.
 Та дыре киужъёсыз Ярысь мастеръёслэнын ӵош келямын Иже, декоративно-прикладной искусствоя элькун конкурсэ.
  
 Нимысьтыз программая гуртысь школаосы ужаны мынэм егит дышетӥсьёслы 3 арзэ уксёен юрттэт висъяны чакламын. Туэ сое нырысьсэ ар ужамъёс басьтыны кулэ ни. Шӧдӥз ни-а Мария Николаевна со юрттэтэз ас вылаз? Кызьы ачиз ик валэктӥз, юрттэт басьтӥсьёслы куронъёс тупатэмын, соин ӧз но тоды вераны, сётозы-а солы со 40 сюрс манетэз яке уз-а.
 Берлогес жингыртыса тодӥ ни: сётӥллям. Озьыен, вуоно араз эшшо 60 висъялозы. Егит ӧнерчиос кулэзэс, дунъямзэс ӧжыт ке но мед шӧдозы.
 Лариса Гурьянова. Глазов ёрос.
   Мизьгир кризислэсь уг кышка   Юкаменск ёросысь «Луч» эштосын толалтэ укмыстон вить адями котыр тырше, нош гужем эшшо но тросгес, малы ке шуоно та вакытэ пудо возьмасьёсты куто на. Уж пудо вордонэн герӟаське- мын, табыш йӧл вузамлэсь потэ. Скал гидъёс Пискор (Ново-Елово), Глазгурт, Шамардан, Кычён гуртъёсын. 
   Улӥсьёслэн верамзыя, умой, Глазовысь кык егит воргоронъёс, Алексей Веретенников но Олег Ситников, куашкан калэ вуэм хозяйствозэс улӟытӥзы шуыса. Лулысь-сюлмысь тыршо эштосэз азинтон понна. Юнме шат туэ Алексей Веретенниковлэн туспуктэмез ёросысь Данъян пул вылэ но ошемын. Тани куинь ар талэсь азьло луонлыкъёс шедьтӥзы Ново-Еловое ӵыж выль скал гид пуктыны. Отын шуныт, кӧс, югыт. Мукет фермаосын но скал кыскисьёслэн ужан условиоссы уродэсь ӧвӧл. Огкылын вераса, трос, вылӥ ӟечлыко йӧл кыскыны номыр но уг люкеты кадь.
 Пискор гуртэ вуыса, кожимы конторае. Интыяськемын со фермаос котырын пу коркан. Пушказ шуныт, борддоръёс, укноос вылын буй-буй сяськаос будо. Ӝӧкъёс сьӧрын ӧнерчиос ужало. Вазиськимы хозяйствоысь управляющийлы Нина Ивановалы ужъёссы сярысь мачкыны. Пальпотӥсь, йӧн-йӧн удмурт нылкышноез умой тодӥськомы. Котьку ӟеч мылкыдо, лякыт вазиськись.
 - Ужъёсмы мар ке урод мыно, - сюлэмшугзэ усьтэ Нина Юрьевна, - йӧлмы ялан синэ, мугзэ ум валаське. Гидъёсмы но ӟечесь, сиён но тырмыт дасямы. Тани туннэ Алексей Валерьевич со пумысен ветеринаръёсты люка. Соин ик номыр но вераськеме уг поты. Вазиське Алексей Валерьевичлы.
 Кузё но вераськыны мылкыд ӧз кары, ушъяськымонэз, пе, ӧвӧл, нош уродэз сярысь мачкем уг поты.
 Вамыштӥмы гидъёс доры. Нош отын ӵаштыр гинэ уж мынэ. Тани воргорон валэн силос ваиз но ферма доры кымалтӥз.
 - Лекос валды чебер ук, чип тӧдьы, сюдэмын-утялтэмын?
 - А со мӧйы ни, укмыстонэтӥ аръёсысен татын ужа, - шуэ воргорон.
 - Кызьы нимыз?
 - Мизьгир. 
 Кызь вить ар ӵоже кыӵе но вакытъёс ӧй на вал кунмылэн историяз, кыӵе но кризисэз ӧм на ортче, нош Мизьгир нуналмысь одӥг ужзэ быдэстэ, номырлы уг ӝожтӥськы, воштӥськонъёслэсь уг кышка, турын но сезьы гинэ мед луоз.
 Василий Сысоев пудоосты сюдэ. Шуэ, Пискорын, пе, одӥг толэзь гинэ ужасько. Ачиз та гуртысь ик, но дас кык ар ӵоже Глазгуртысь фермаын сторож но пастух луыса тыршем. Жади ни, пе, олань-талань ветлыса.
 Ужан нуналыз тямыс часэ ӵукна кутске. Мизьгирзэ кытке но, уробое тырыса, я фураж ваё, я кунянъёслы кылльыны куро нуо, ӵемгес скалъёслы турын пырто.
 Василий Петрович пенсиозь ужаны турске на, отчыозь куинь ар кылемын.
 - Уждун тыро-а?
 - Тыро.
 Сӥзьыл, шуэ, кинлы кулэ ю тысь но, кунян но сёто, собере бен уждунысь коньдонзэ кельто.
 Нуназеяны мынӥсь магазин доры люкаськем воргоронъёс но пал кыл но урод ӧз вералэ, умой ужаськом шуизы.
 Уж пӧзе бере, Выль ар азьын йӧл но люкаськоз шуыса оскон вань.
 Альбина Бушмакина. Юкаменск ёрос.
 Туспуктэмез авторлэн.
   Басьтэм азинсконъёсты азьланьтоно   Глазов ёросысь пудо утисьёс туэ ӟеч мылкыдын Выль арез пумитаны кулэ. 14-тӥ декабрьлы элькунъя сводкаын глазовъёс ньылетӥ чуре интыяськизы. Берло аръёс понна та азинскон туж умой. Тани ма вера валтӥсь зоотехник Елена Александровна Корепанова. 
   - 2014-тӥ арысь та дырен ке ӵошатоно, туэ йӧл 421 килограммлы тросгес кыскемын, 96,6 процентэз вылӥ сортэн кошкиз. Сыӵе лыдпусъёс басьтыны луонлык луиз пудо сиён трос дасямен но ужасьёслэн тыршеменызы.
 Вылӥ азинсконъёс басьтонын мынам заслугае ӧвӧл эшшо. Куинь толэзь сяна уг ужаськы ай. Хозяйствоосын тыршо валасесь, ужзэс яратӥсь ӧнерчиос. Огкыл шедьтӥмы ни, оскисько, азьпалан но ог-огмес валаса, ог-огмылы юрттыса ужалом шуыса. Одӥгез урод – куд-ог эштосъёсын зоотехниксы ӧвӧл яке уг тырмы. Мон сямен, котькуд хозяйствоын нимысьтыз зоотехник-селекционер луыны кулэ – та ласянь ёросын югдур ушъяськымон ӧвӧл. Ӵапак соослэн ужзылэсь потэ ук скал уллёлэн таза выжыё луэмез. Озьыен, йӧл но тросгес кыскысалмы. Продукцилэн бусьтырез, конешно, герӟаськемын сиёнэн но. Шумпотымон, туэ нош ик со тырмыт дасямын, но ӟечлыкез лябгес. Кыӵе ке ватсэтъёсты йылэтыса сюдон понна, нош ик кулэ уксё. Но котькӧня трос йӧл сдать кары, дуныз пичиен, эштосъёслы барыш люканы секыт. Котьмалы дунъёсты йылэто бере, озьы ик йӧллы но ватсалэ вал.
 Ёросын 1-тӥ декабрьлы сюро таза пудолэн йырыз 15665 лыдъяськиз, соос пӧлысь 474 йыр -  фермер но крестьян хозяйствоосын. Котькуд скаллэсь 5029 килограмм кыскемын, эштосъёсын со лыдпус 5046 луэ, нош КФХ-ын – 4461. Кунянъёс 6730 лыдъясько, шорлыдын 100 скаллэсь 76 вордскемын. Кылем арын кык йырлы ичигес вал.
 Нялтас вераны кулэ, Глазов ёросын фермеръёс пӧлысь пусйымон тыршо А. Баженовлэн, М. Лекомцевлэн, Н. Хайминлэн, А. Колотовлэн хозяйствооссы.
 Эскеронъёс-йылпумъянъёс возьмато, оглом пудо-живот лякытэн толйыны выжиз. Фермаос дасесь вал. Нимысьтыз пусйымонэз но вань – «Луч» СПК-ын гид выльдэмын, кылсярысь, липетэз тупатъямын, табере отӥ югыт пыре, пушказ ветлон сюресъёс бетонэн кисьтэмын. «Коммунарын» 200 йырлы кунян гид пуктэмын. Быдэсъясько мукет ужъёс но.
 Елена Александровналэн малпамезъя, валтӥсь ужпум – пудоез будэтон амалъёсты муромытоно-выльдоно. Хозяйствоосысь зоотехникъёс та ужпумез валало, тыршо куронъёсъя ужаны, но луонлыкъёссы туннэ понна ӧвӧл эшшо. Вань ма бордын ужаны, - лыдъя егит специалист.
 Галина Сунцова. 
 Глазов ёрос.
   Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    
 - Малы та ужлы нимысьтыз конкурс кулэ на?
 - Та смотр-конкурс радъяське котькуд ёросын, йылпумъянъёс лэсьтӥсько элькун радын но. Солэн кулэлыкез бадӟым: тулысысен-сӥзьылозь ужам техникаез огдырлы пуктэм, озьы ик сое валаса тупатъям но утем эштослы азьланяз ӟечен гинэ берытске. Конкурслэн куронъёсыз чурытэсь, ваньзэ соосты чакласа ужамзы эшшо но пайдаё луэ.
 Техника веть утялтэмез туж кулэ каре. Тузонлэсь, сюйлэсь, кылем-мылем будосъёслэсь чылкытатымтэ ке, миськымтэ но вӧямтэ ке, ёзъёсыз но туп-тап гинэ золъямын ке, тол ӵоже ини со сокем изъянме, кӧня бусыын юн ужатозяз но урод уг луы. Кылсярысь, аналтыса пуктэм комбайнъёслэн колёса шинаоссылэн ужан дырзы 3 поллы вакчиёме. Техника толлы пуктонлэсь куронъёссэ чаклатэк сылэ ке, солэн дунызлэсь ог дасо процент котыр  ыштонъёс вае.
  - Мар возьматӥзы конкурс улсын эскеронъёс?
  - Асьме эштосъёслэн трос импортной, дуно техниказы, соин соосты пырто липет улэ – пукто гаражъёсы, ангаръёсы, складъёсы. Та пумысен ӟеч ужамзэс пусйысал таӵе возёсъёсын: «Восход», «Орловское», «Сергинский», «Колхоз имени Мичурина», «БСиС».
 Но отын но чыры-пыры тырмымтэос шараяськизы - я колёсаос дэрилэсь утялтымтэ, я техника подставка вылэ пуктымтэ. Ӧвӧл вунэтоно, липет улэ пыртэм техникаен но ГОСТ-лэн куронъёсызъя ужрадъёс ортчытоно шуыса. Витяз эштосъёсын толлы пуктэм техникаез утёнлэн ӟечлыкез бордын ужаны кулэ на. Ваньзэ утьыны тыршоно, выльзэ басьтон туж дуно усе.
 - Конкурслэн йылпумъянъёсызъя кинэ пусйиды? 
 - Смотр-конкурс ортчем бере, 24-тӥ шуркынмонэ гурт удысъя управление люкаллямы возёсъёслэсь валтӥсь инженеръёссэс. Котькуд эштослэн ужамезлы дунъет сётэмын вал. 1-тӥ интыен ӟечкыламы но 5 сюрс манет премия басьтӥз «Колхоз «Путь к коммунизму». Озьы ик уксё премиосын пусъемын «Восход» но «Кестымский». 
 Лариса Гурьянова.
 Балезино ёрос.
  Туспуктэмез  А. Мироновлэн.
   Лымы мунё пумита   Пискорын (Ново-Елово) Выль арлэн вуэмез шӧдӥське ни. Гуртэ пырон азьынгес одӥгаз капка дорын лымы мунё пальышаса сылэ. Лымы но трос ӧвӧл на кадь, но кузёос люканы быгатӥллям собыдӟа Снеговиксэс лэсьтыны. Кияз веник понӥллям – таиз арысь вань уродзэ та исьнерен ӵужыса куштом, шуэ кадь. Мукет ӟезьы дорын но лыктӥсез-пырисез пумита лымы сульдэр. Пискоръёслэн та кутсконэз гинэ, луоз, Выль ар азьын гуртазы лымы каръёс но, оло, кылдозы. 
   Галина Сунцова. Юкаменск ёрос.
 Туспуктэмез авторлэн.
   Каргуртлэсь туссэ воштэ выль черк   Яр ёросын азинтӥське бадӟым лэсьтӥськон. Ӝоген татын ӧссэ вӧлъялоз Дун-чылкыт Матрона Московскаялы сӥзем черк. Пуктӥськонэз нуыны оскемын Ижысь «Ридстрой» огазеяськонлы. Вераны кулэ, черк пуктонэз котькуд огазеяськонлы, лэсьтӥськон удысын трос аръёс ужаса но, уг оско, уг нуыто. Татын нимаз проектъёсъя, куронъёсъя ужаны быгатоно. Нош тросэз ужъёслы, кылсярысь, куполъёс инъянлы, эшшо ик нимаз лицензия но кулэ на. 
   Ярын пуктӥськись черк «Ридстрой» огазеяськонлэн - нырысетӥез ӧвӧл ни. Татын ужасьёс ик тыршизы Балезиноын, Юкаменскын, Сарапул ёросысь Ершовка гуртын, Пугачёвоын. Со сяна, ужазы на палэнын но: Салехардын, Каменец-Подольскын… Ужасьёслэн нимаз картазы но вань, отын соос пусйыло: кытын но кыӵе черк ӝутӥзы.
 
 Ярын черк пуктонъя ужъёс мытэмын вал кылем арын сӥзьыл. Ужасьёс кисьтӥзы фундамент. Нош та нуналъёсы выль черклэсь борддоръёссэ но липетсэ вуттыны тыршо ини. Та бордын ужа О. Я. Дряхловлэн бригадаез. Олег Яковлевичлэн верамезъя, 15-тӥ январёзь ужъёсты быдэстыны чакламын. Собере ӝам-ӝам кутскозы ини пуш ужъёс борды.
 Паймонэз но ӧвӧл, черк лэсьтӥсьёс – Инмарлы оскись муртъёс шуыса. Бадӟым лэсьтӥськон борды кутскытозь, одно ик баӵколэсь вӧсямзэ витё. Куддыр луо паймымон учыръёс но. Кылсярысь, огаз черк вылэ куползэ инъям бере, инмын яркыт вуюись адӟиськем.
 - Сыӵе ӝужытын ужаса, котькуд нунал ми понна «чудо» луэ. Улэпесь шуыса, Инмарлы тау ни, - вера Олег Яковлевич.
 Кӧлало но сисько лэсьтӥськисьёс али ужась черклэн нимаз сэрегаз. Нуналлы быдэ соослы пӧсь но ческыт сиён дасяло-пӧрало черкын ужась нылкышноос. Сиён-юонэн, бакча емышъёсын юртто вӧсяськыны ветлӥсьёс но.
 Кема аръёс ӵоже Ярысь Свято-Никольской храмлэн настоятелез Андрей баӵко малпаськылӥз ини выль черк ӝутон сярысь. Таяз уго, православной праздникъёсы трос калык люкаське ке, ваньмыз уг но тэрытско. Службаос дыръя адямиослы педлон но сылоно луэ.
 Шедизы лӧпкытӥсьёс, малпанэз улонэ пыӵатыны юрттӥсьёс. Ку со луоз – али вераны шуг на, но ӝоген ини Ярын черк гырлыос выль сямен «кырӟалозы», калыкез ӧтчалозы.
 Елена Пономарева. Яр ёрос.
 Туспуктэмъёсыз авторлэн.
   Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
   Вал со 1991-тӥ арын. Сергей Миронов братэныз ас ужзэс мытыны чаклазы. Басьтӥзы 49 гектар музъем, кутскизы ошпи будэтыны, скал вордыны. Картъёссылэсь палэнэ ӧз кыле кышнооссы но – кыкназы ик Светаос, кыкназы бӧрсьысь бӧрсьы котыр куинь пи вайизы. Дыр ортчыса, воргоронъёс ог-огзылэсь люкиськизы, кылдӥз кык фермер хозяйство. 
 - Сергей егерь вал, мон магазинын вузкарись, - мачке Максимлэн анаез Светлана Поликарповна. –  Азьло музъем В. Кестыме сётӥзы. Мужикъёсмы отчы мынӥзы, ми но сьӧразы. Нош ар ортчыса, Вӧёгуртэ выжимы. Музъем басьтӥмы, корка ӵошен пуктӥмы. Кутскыны секыт вал. Техникамы но ӧй вал, калык но кырыж учкылӥз, узырмыны турскиськом шуыса. Табере сыӵеосыз ӧвӧл ни, адӟизы, уй-нунал ужаськом шуыса. Туннэ киын ичи турскиськом, кыӵе кулэ техника, ваньмыз асьмелэн ни: тракторъёс, комбайнъёс, культиватор, мажсан, турнан но мукет арбериос. Нош укмыстонэтӥ аръёсы пудо-животмы трос вал, киын скалъёсты кыскылӥм, киын турын октылӥм-калтылӥм.
 Мироновъёслэн куинь пиоссы мумы-айызы бордын пинал дырысен тыршизы. Нокин но соослы нимысьтыз ӧз возьматы, кызьы созэ яке тазэ ужез лэсьтоно, котьмарлы асьсэос дышизы. Мумызылэн верамезъя, ваньзы ужасесь, одӥгзы но урод сямъёсын уг эшъясько, семьяосазы умой кусыпъёссы.
 Кыкез пиоссы военнойёс луизы, нош Максим музъемез бырйиз. Глазовысь совхоз-техникумын механиклы дышетскиз но крестьян хозяйствоез валтӥз. Сое азинтонлы одӥг миллион манет котыр грант утӥз, ошпи но кулэ техника басьтыны быгатӥз. Но коньдон юнме гинэ уг сёто, со понна кыл кутоно луэ - кытчы карид, марлы быдтӥд.   
 - Ошпи вузаны будэтӥсь- комы, скал ас поннамы гинэ возиськомы на. Берло дыре выль гид пуктӥмы. Музъеммы та дырлы 80 гектар лыдъяське ни. Ю тысь кизиськомы, 1 гектар вылын картошка, кубиста, ӵужкушман будэтӥськомы. Туэ гектарысьтыз 23 центнер басьтӥмы, куд-ог аръёсы 30 центнер но луэ.
 - Возёсъёс ӝожтӥсько, ичи минерал ватсэтъёс пыртыны быгато шуыса, нош Тӥ сылалъёсын узырмытӥськоды-а музъемдэс?
 - Удобрениостэк номыр но уз буды ук. Ми лудъёсы кыед ичигес поттӥськом, кубиста вылэ гинэ.
 - Скал вордэмысь дугдӥды?
 - Йӧлын турскон понна нимысьтыз оборудование кулэ, нош ик коньдон пононо. 
 - Кыӵе шуг-секытъёс вань?
 - Ваньзэ дырыз дыръя лэсьтӥськод ке, номыр но секытэз ӧвӧл, – шуэ Максим Сергеевич. – Мыным кельше. Татын чус, котыр ӵаӵӵа, тон аслыд ачид кузё.
 - Нош семьяды кытын улэ, татын ик-а?
 -  Корка Вӧёгуртэ пуктӥмы, кузпалы колхозын бухгалтер луыса ужа. 
 - Пыр ум ужаське, шутэтскиськом но, - вера Светлана Поликарповна. – Егит дырысенымы ми быдэс семьяен Чупчи дуре потаськомы. Чорыген шыд пӧзьтӥськомы, шашлык лэсьтӥськомы, шудӥськомы. Али семьямы бадӟым ни. Кенъёсмы, внукъёсмы ватсаськизы. Азьло быдэс семьяен ӵошатсконъёсы пыриськылӥмы, толалтэ куасэн ветлылӥмы.
 Альбина Бушмакина.
 Балезино ёрос.
  
   Горд гадё бурдо вуиз – куазь толмиз   Толсур вуиз. Музъем мамык шобретэн шобырскиз. Талы шумпото адямиос но, животъёс но, тылобурдоос но. Тужгес но кудъёсыз кезьытын улыны ярато. Толйыны асьме доры кылё туръёс, сялаос, кырсялаос, кучыран, душес, пелё кучыран, сизь, кайсы, кикы, сойка, пиёк (канюк) но мукетъёсыз. Таос возисько нюлэсъёсын. Сикысь улонэз шулдырто пислэгъёслэн уллёоссы. Калленын, чалмыт лобаны соос дышымтэ: кытчы вуо – отын юр-яр вазе ни. Ӵемысь соосын артэ адӟыны луэ сизез. Шонерзэ вераса, пислэгъёс со борды ыжлюгы сямен лякиськыса ветло. Уго сизь писпуэз кокаку, отысь сулэн, чалепъёсын ӵош нумыръёс, тэчкыос усьыло. Таосызлы со гинэ кулэ – кин дасьсэ сиыны уг яраты.  
   
 Адями вӧзын ялан возисько ӟольгыриос, куакаос, дыдыкъёс, ӵужйыръёс (овсянка). Кыр интыосын, бусыын, гурт сьӧрын тросэн пыдлёгасьёсты (щегол) синйылтыны луэ. Таосыз люгы кидысэз ярато. Нялтас маке но со мукет векчи кидысъёс шедё. Тодмо бурдоос пӧлысь шӧдтэк шорысь тодмотэмъёссэ адӟыны луэ. Одӥгез соос пӧлысь мушбыдтӥсь, ӟучъёс сое щур шуо. Со туж тупа шушылы, но нырыз паськытгес. Чебер горд гадё папа гань-гань сямо, кышканэз уг но вала. Калыкын верало, мушбыдтӥсьлэн вуэмез возьматэ зэмос толъемез.
 Озьыен, асьме доры нимысьтыз толйыны лыктӥсьёс но вань. Тани гордйыръёс (чечётка), сялбер яке ӵужйыр (свиристель), шушы но мукет.
 Паймымон соиз но, вань вылэм толалтэ пи поттӥсьёсыз но – кайсы (клёст) со. Возисько соос нюлэскынгес, тужгес кытын трос ӵыжин. Конгырес нырынызы туж быгатыса тысьсэ куадало, сиёнлы уг ёрмо. Небыт гонъёссылэсь шуныт кар лэсьто. Ӟырт кезьытлы чидатэк, писпуос пилиськыло, нош соослэн каразы пиоссы пиккето.
 
 Тылобурдоос толлы юбер чуркаосы уг интыясько – кезьыт соослы отын. Каръясько пу гыркъёсы, пуштрес кызъёс-ньылпуос пӧлы. Отын соослы шуныт. Нош нуназе шунско сиён утчаса ветлонназы. Толйись тылобурдоос сиё ӵыжин кидыс, куасьмем турын-куарлэсь тысьсэ, кынмем палэзь, шу, венё куаклэсь, легезьпулэсь мульызэ…
 Соин валче соос трос пайда но ваё. Кылсярысь, котькытчы чуртнаськись пислэг писпуысь котькуд су улэ нырзэ донге, чонгырам нымы-кибыез, нумыръёсты отысь кокча. Нуналаз аслаз секталаез мында сиён солы кулэ. Озьыен, толалтэ но писпуослэсь «тушмонъёссэс» быдтэ.
 
 Инкуазьмы котьку асьмелэн чебер, сое эшшо шулдыр каро бурдоос. Синпӧет кадь яркыт суред пуксе, тӧдьы лымы вылысь горд гадё шушыосты адӟиськод ке. Со, оло, толлэн валтӥсь пусэз луэ. Соос кадь ик яркыт луэменызы висъясько сялберъёс. Вуо соос асьме доры тужгес но кезьыт интыосысь, кызьы шуо, Снежной Королевалэн шаерысьтыз - Лапландиысь - бер сӥзьыл. Азьло яркыт ӟускиё, зарни быжо сялберлэсь вуэмзэ урод иворен лыдъяло вылэм: шӧдтэк шорысь шултэмез кышкатъяз, луоз. Но али адямиос соослэн вуэмзылы шум гинэ пото.
 Тылобурдоосты эскерисьёслэн верамзыя, берло дыре син улэ аспӧртэмлыко бурдо йӧтылыны кутскиз – поползень нимало сое. Азьло но, дыр, асьме палан толйылӥз, но гуртъёсын, карын ӧз адскылы. Вакчи быжъем пичи папа туж ӝог писпу модосэтӥ тэтчаса ветлэ. Эшшо но паймымоноез – йыруллань бызьылэ. Со но толйись бурдоослэсь дуннезэс узырмытэ.
 Галина Богданова.
 Синйылтэ тол тодметъёсты: Ӟольгыриос ӵошен туж зол ӟильырто – куазь шунытскоз.
 Кудпала нырзэ берыктыса пуке куака – сопалась тӧл пельтоз.
 Куака нырзэ бурд улаз ватэ – кезьытскоз. 
 Бурдоос писпуос йылын люкаськыса пуко – шунытскоз.
 Пислэгъёс ӵукнаысен ик ӵаш потто – кезьытъёс матэкто.
 

   Кинлы - курег, кинлы – пислэг   Азбарын кузё кышно сьӧры курегъёслэн, ӟазегъёслэн ветлэмзы, юр-яр пыд улэ пыремзы, нянь яке тысь киысьтыз кокчамзылы паймонэз ӧвӧл. Озьы ик кулэ  но кулэ, кадь. Нош куке пичи  лобась папаос адями доры муш чечы вылэ кадь лыкто – таиз абдратэ ни. Таӵе суредлы пӧжыос пумен дышо ини. Гуртысьтызы соцъюртысь Людмила Захаровна Васильевалэсь коркась потэмзэ гинэ возьмаса уло пичи бурдоос. Пислэгъёс соку ик дораз лобо – юри дышетэмын, кожалод. Чик уг кышкало киысьтыз сема тысь кокчаны. Куддыръя, пе, быдэс уллёенызы дораз лобо, йыр вылаз, пельпумъёсаз пуксё. Ёрто, ческыт сиён куро. 
   Луло макеос шӧдо лякыт сямо адямиосты. Соин, вылды, сое сокем ярато. Ачиз но со бен тылобурдоос кадь ик кырӟась. Оло, соослэсь кылзэс но вала.
 Галина Сунцова.
 Глазов ёрос.
 Туспуктэмез Надежда Мухановалэн.
   Изё-а ни гондыръёс?   Урамын толсур толэзь, нош лымы али гинэ усьыны кутскиз. Мар каро таӵе дыръя гондыръёс но мукет пӧйшуръёс, со сярысь вераськиськомы Удмуртиысь инкуазез утёнъя министерствоысь специалистъёсын – Балезино ёросъя инспекторен Виктор Горбушинэн но егерен Игорь Русскихен. 
   - Мон малпамъя, гондыр лымы улэ изьыны выдэ. Нош лымы трос ӧвӧл, озьыен, кожой кук ялан юмшаса ветлэ на? Сиён утчаса, со гуртъёсы лыктыны уг быгаты-а?
 - Гондыр лымы усемез витьыса уз улы, та дырлы со кӧй люказ ини, соин ик выдонни утчалоз. Кӧлон интыен со уг мудронъяськы: пичигес гоп, яке кинлэн ке азьвыл гутёез, валёжник но солы яра. Кудӥз ӧз выды на ке, яке нюлэс корасьёс сайкатӥзы ке, гондыр та вакытэ кышкыт ӧвӧл ни, кӧлэмез потыса ветлэ.
 Ӧвӧл вунэтоно: та пӧйшур котьмае сие ке но, ӟуч сямен вераса, со тросгес «вегетарианец, а не хищник». Туж яратэ палэзез, сутэрез, сезьыез ишкаса ик сие. 
 Балезино ёросын 100 пала гондыръёс чотасько. Но бадӟымъёсыз соос пӧлын ӧвӧл. Туэ пӧйшурасьёслы 16 лицензия сётӥмы вал, озьы 10 гондыръёсты быдтӥзы, - валэктэ Виктор Александрович.
 - Нош кионъёс асьме палъёсын трос-а? Глазов ёросысь кылэме вань, гуртъёсы но матэктыло ни шуыса.   
 - Соос туж ик трос ӧвӧл, 6-7 кузя луо. Озьы ке но, соос зӧк изъян вайыны быгато. Кионъёсты секыт уйыны-шедьтыны. Тол вакытэ вӧлмемын «охота с флажками» - пӧйшурасьёс нюлэсэз горд басма юдэсъёсын котырто. Бадӟымъёсыз кионъёс - мумызы но айызы, шуом, - со басма сьӧры потыны уг кышкало, нош егитъёсыз уг пото, берытско, озьы пӧйшурась кие сюро. Лымытэм дыръя пӧйшурасьёс кионъёслэсь гутёоссэс утчало.
 Кионъёс сярысь тӥлед егерьмылэсь Иван Михайлович Коньковлэсь юалляськоно. Та пӧйшур сярысь солэсь трос нокин уг тоды.     
 - Ӵем дыръя кионъёс пичи гуртъёсы пырало, пуныосты быдто-кесяло, - вераськонамы итӥське Игорь Николаевич. – Соос ог-огзылы конкурентъёс луо, вылды.
 - Машинаосын ветлӥсьёс сюрес вылэ койык потэмлэсь кышкаса уло. Берло сыӵе учыръёс ялан тросгес луо. Урмон висёнэн со герӟаськемын ӧвӧл-а? 
 - Мон озьы ӧй шуысал. Лось ӧжытгес но ӧжытгес кышка ини адямилэсь, машина-трактор гуретэмлэсь, соослы со дышыны кутскиз. Нош сюрес вылэ потэ, югытэз адӟыса, но сылал сиён понна, - валэктэ Виктор Александрович.
 - Урмонэз тросгес вӧлмыто кионъёс, ӟичыос, енотъёс но барсукъёс. Та висёнэн нюръяськыса ик, нимаз ялэмын луылэ ӟичыос пумит пӧйшуран. Туэ со 31-тӥ октябре йылпумъяськиз: 29 быжоос но 19 калгись пуныос быдтэмын вал, - шуэ Игорь Николаевич.
 - Озьыен, лымы ӧжыт шуыса, пӧйшуръёс туж ик уг сюлмасько?
 - Уг, конечно. Луд парсьёс солы шум гинэ пото, дыр. Лымы вылтӥ соослы, мукетъёсызлы сямен ик, бызьылыны шуггес.
 - Тау, вераськемды понна. 
 Елена Пономарева.
 Балезино ёрос.
 Туспуктэмез авторлэн.
  
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
   Октябрьский но Удмурт Ключи гуртъёсысь ФАП-ъёслэн лицензизы быремын ни вал, вуоно арын нырысетӥ кварталэ документ луоз ни. Вераны кулэ, фельдшер туннэ нуналлы  сертификаттэк ужаны уг быгаты, нош сое басьтон понна, нимысьтыз дышетсконо.
 Эскерем ужпумъёс пӧлын валтӥсез луиз ёросмылэсь 2018-тӥ но 2019-тӥ-2020-тӥ аръёслы бюджетлэсь проектсэ эскерон.
 2018-тӥ арлы бюджетлэн доход люкетэз 470,9 миллион манет чакламын, со вань удысъёслы пичиен-пичиен люкылэмын луоз. Оглом вераса, бюджетлэн проектаз 10 муниципальной программаос санэ басьтэмын. Котькуд лыдпус тупен-тупен эскеремын, чотамын. Таин валче 2019-тӥ -2020-тӥ аръёсы доходъёс шӧдскымон йылыны кулэ. Озьыен, бюджетлы проект вань. Нош туннэ ёрос депутатъёс Кенешазы коньдонъя валтӥсь документлэсь проектсэ юнматӥзы ке, вуоно арын сое уже кутозы.
 Нина Дзюина.
 Глазов ёрос.
   Ивор эшшо но ӝоггес вуоз    Элькунамы нырысьсэ вуылӥз Россиысь МЧС-лэн кивалтӥсез Владимир Пучков. Калыкез но улосэз шуэрес учыръёсы утёнын луонлыкъёссэ элькунлэсь со умоен пусйиз. Озьы ик ивортӥз, та арлэн пумозяз Удмуртиын ужаны кутскоз шуыса Беспилотной авиацияя центр. Солы луыса, шуэрес учыръёсты алонъя луонлыкъёс эшшо паськыталозы.
   Нуллэм потымон    Сюмсиын нырысьсэ ортчиз стилизованной йӧскалык костюмлы сӥзем «ЭтноМода» ёроскуспо фестиваль. Йӧскалык шӧмын вурем ужъёссэ возьматӥз Шарканысь трикотажной фабрика, но конкурсэ со ӧз пыриськы. Ваньмыз костюмъёс вылӥ дунъет басьтӥзы. Фестивальлэн валтӥсь кузьымез сётэмын Игра ёрослэн коллекциезлы. Устоосыз радын пусъемын Кез, Можга, Дэбес.
   Вылӥ данъетэн пусъемын    Егит кылбурчи Богдан Анфиногенов Кастрен нимо фин обществолэн литературной премиеныз пусъемын. Пичи Пурга ёросын будэм пилэн вылӥ дунъямын «Айшет Будущего» кылбур бичетэз, быръемын конкурсэ пыриськись 33 гожъяськисьёс пӧлысь. «Малая проза» номинациын премия басьтӥз мукетыз кылбурчимы - Галина Романова.
   Олонец шудонъёс    Выль ар азьын ог-огзы доры куное ветлыны кутскизы ни улосъёсысь Дед Морозъёс. Та шутэтскон нуналъёсы соос люкаськылӥзы карел эшсы доры. Туэ нырысьсэ отчы ӧтемын вал асьмелэн Тол Бабаймы но. Карел музъем вылын 15-тӥзэ ни ортчиз «Олонецкие игры Дедов Морозов» ужрад. Одӥгез тужгес тунсыкоез – Карел Правительстволэн но Дед Морозъёслэн командаоссылэн лымы вылын футболэн шудэмзы.
   Югдур тупатскоз    Пудемъёс та дыре секыт югдуре шедемын вузы ӧвӧлэн. Нырысьсэ толэзь гинэ но уг кыстӥськы ни та ужпум. «Вопрос к власти» берлозэ ортчем меӵак телефон пыр но нош вазиськизы ёрос тӧролы. Кивалтӥсьёс югдур сярысь тодо. Аварилэсь мугзэ шедьтон но сое тупатон понна вань кулэ ужъёс радъясько но эскерисько.
   Узыр нылпиосыныз    Анайлэн нуналыз азьын Ижын ортчем сӥё-дано ужрадын «Материнская слава» данъетэн пусъемын Нина Александровна Игнатьева. Кузпалыныз соос ньыль пиосты будэтӥзы, шоретӥосыз – кыктоос. Бубызылэсь адӟем карыса, ваньзы спортэн эшъясько. Асьсэос но котыр ласянь адӟем карымонэсь. Та дыре покчиез пизы армиын службазэ нуэ.
   Вормон сяме пыӵа    Балезиноысь пинал спортсменъёс баскетболын ӟечесь быгатонлыкъёс возьмато. Кемалась ӧвӧл пыриськизы школьной баскетбольной лигалэн Ярын ортчем нырысетӥ тураз. Нылъёслэн но пиослэн командаоссы вормисе потӥзы.Мылысь-кыдысь дасясько ни вуоноезлы турлы, матысь дыре баскетболэн шудӥсьёс пумиськозы Дэбесын.
   «Ингур» усточиос    Глазовысь технической колледжын нош ортчиз ӟеч сяме пыӵам «Ингур» фестиваль. Кырӟаны но эктыны быгатэмзэс возьматӥзы шаерысьтымы дас техникумъёсысь дышетскисьёс. 
Эстрадая эктонъёсын, парен но ансамблен быдэстыса, кыказ ик вормисе потӥзы асьсэос кузёос. Нош кырӟасьёс пӧлын висъяськизы Яр, Сарапул но Иж техникумъёсысь усточиос.
   Мусо но йӧно адскизы    Ёросъёсын но каръёсын быръем Пичи Чеберайёс но Батыръёс вожвылъяськизы берпум этапаз Ижын. Элькун фестивале пыриськизы 300-лэсь ятыр пиналъёс. Сяме пыӵам конкурсъёс вӧзы туэ ватсаськиз на «Удмурт кылбур» нимоез. Чеберай но Батыр нимъёс басьтӥзы Ижысь Октябрьской ёросысь Софья Петрова но Макар Васильев. 2-тӥ инты сётэмын озьы ик ижъёслы, нош 3-тӥзэ басьтӥзы пичи пургаос.
   Пайдаё пумиськон    Шарканысь ужбергатӥсьёсын пумиськонэ вуылӥз Удмурт Элькунысь ужбергатӥсьёслэсь правооссэс утёнъя Аппаратлэн кивалтӥсез П. Н. Лузянин. Озьы ик ужрадэ пыриськизы Ужбергатонлы юрттэт сётонъя центрысь ӧнерчиос. Соос тупен-тупен валэктӥзы, кытысь но кызьы басьтыны луэ кун ласянь висъяськись уксёен юрттэт.
 Та центр араз кык пол чакла каръёсын но ёросъёсын семинаръёс ортчытъяны. Ужбергатӥсьёслы удыссэс азинтонын зэмос юрттӥсен луонзэ юнматэ уга.
   Юрттэт ӝоггес вуоз    Росздравнадзор Удмуртиын эскеронъёс ортчытэм бере пусйиз: ӝог юрттэт сётонъя машинаос 80 процентэз ужаны ярантэмесь. Югдурез тупан понна элькун кивалтэт огкыл шедьтӥз Михаил Гуцериевлэн благотворительной фондэныз. Элькунмылы висъямын луоз 45 «Скорой»-ёс. Выльдонлы кулэясько на удысын ужась 500-лэсь ятыр техника.
   Вир сётӥсьёслы – дан    Ноябрь ӵоже 484 доноръёс 200 литр пала вир сётӥзы. Со сярысь ивортэ элькунысь тазалыкез утёнъя министерство. Собыдӟа вир люканы кылдӥз ГИБДДе, пластмасс поттонъя Ижысь заводэ, Мотозаводэ, УдГУэ, Ижавтое потаса. Вир люканъя станциысь бригадаос озьы ик ужалозы на Якшур-Бодьяын, Пичи Пургаын, Кезын, Шарканын.
   Агротуризм    Каракулино ёросын аспӧртэмлыко туристической комплекс усьтӥзы. Шутэтскон понна, адямиослы сад-бакчаын, гидын, бусыын ужано. Агрохутор интыяське Вятской гуртын. Улон коркаос йылын – турын но сяськаос. Таӵе юртъёсын кезьыт дыръя шуныт луэ, нош шунытэн – салкым. Татчы вуо городлэсь жадемъёс: ӝыны нунал ужало, собере мылпотэмзыя шутэтско.
   Чебер но, визьмо но…    Вавожын ортчиз «Вавожская краса-2015» ужрад. Радъяське ини со куинетӥ ползэ. Конкурсэ пыриськизы 9 нылъёс. Чебер луэмзэс сяна, соослы возьматоно луиз тодон-валанъёссэс но быгатонлыкъёссэс. «Вавожская краса-2015» титулэз жюри сётӥз Наталья Ивановалы – Какмож школаын дышетскисьлы.
   Кыдёке ветлоно уз луы    Дизьмино, Пудем но Укан черкогуртъёсын усьтӥськизы многофункциональной центръёслэн ёзэтъёссы. Улон интыедъя гожтӥськоно ке, паспортлы кулэ луись документъёс сётоно ке, пытсэт сьӧры шедьылэмед яке шедьылымтэед сярысь справкаос басьтоно ке – табере улӥсьёслы кыдёке ветлоно уз луы ни.
   Улонэ мед пыӵалозы    Красногорск ёросысь «Дёбы» поселениын ортчиз Администрацилэн нуналыз. Муниципал кылдытэтлэн кивалтӥсез А. А. Князев вераз, мар лэсьтэмын берло дыре: соос радын - тыметэз выльдон, Культурая юртлэсь но ФАП-лэсь липетъёссэс тупатъян, газ кыскон… Но лэсьтоно ужъёс трос на. Огез соос пӧлысь – Зотово но Дебы вискысь выжез тупатъян, ӝог ужась интернетэз радъян. Улӥсьёс витё почталы выль юрт, улонни коркаос пуктонэз но.
   Юбилеен ӟечкыласьком!    29-тӥ ноябре Юкаменск ёросысь дано улӥсь, Удмуртиысь культурая удысысь дано ужась, краевед, журналист Николай Бушмелев юбилейзэ пусйиз. Вань улонзэ со калык понна тыршиз но тырше. Ми, редакциын ужасьёс, туж данъяськиськом, Николай Сергеевич ми дорын но ужаз шуыса. Сӥзиськомы тазалык но задор мылкыд!
   Вуиз, шӧдске, каре но    Глазов карысь администрациын экстренной кенеш ортчиз. Сӥземын вал со урмон висёнэн нюръяськонлы, уго Колхозной урамын жуг-жаг люкан контейнерын вием ӟичы шедьтэмын вал. Эскерисьёс веразы, висьыны усем ӟичыез йыраз шуккыса вииллям. Пудо эмъясьёс карантин юнматон сярысь сюлмасько.
   «Сюлмаськемзы» понна - штраф    Дэри ёросысь Ягулысь исправительной колониын тодмотэм бинетъёс шедьтэмын вал. Соосты сэрттыса, тодмо луиз: озьы ез сьӧрысь колоние сотовой телефонъёс, сим-картаос но зарядной устройствоос куштыло вылэм. «Кузьым» келясьёс караулэн кутэмын. Сыӵе «сюлмаськисьёслы» 5 сюрс манетозь штраф тыроно луоз.
   Маин йылпумъяськоз?    Якшур-Бӧдья ёросысь Чур черкогуртысь кирпич поттонъя завод октябрь толэзьысен уг ужа ини. Та пумысен сюлмаськемзэ вераз Удмуртилэн тӧроез Александр Соловьёв. "Банкрот лэсьтыны нокызьы уг яра", - шуиз со. Кылдэм югдур пумысен огаз кенешын вераськон ӝутэмын луоз. Маин йылпумъяськоз та югдур, тодмо ӧвӧл. Но Калыклы уж утчанъя ёзэтын 200 муртлы уж утчало ини.
   Шарканэ куноос вуозы    15-тӥ толсуре Тол Бабайлэн усадьбаяз «Сказочные герои на Родине Тол Бабая» улосвылкуспо 4-тӥез фестиваль ортчоз (0+). Лыктозы Переяславль-Залесскийысь Царь Берендей, Олонец карысь Паккайне, бигер Кыш-Бабай, Мордваысь Якшам Атя... Ваньзы ӵошен Выль ар кызэз улӟытозы, салют пуштытозы.
   Выль сямен, выль синмын    Ижкарын егитъёслэн «Новый взгляд» федерал форумзы ортчиз. Отчы Удмуртиысь вань муниципал кылдытэтъёсысь 200-лэсь трос адями пыриськиз. Форумлэн кык валтӥсь ужпумъёсыз вал: тунсыко ӵектосъёсты Москваысь экспертъёсын ӵош эскерон но пуктэм ужпумъёсты быдэстон. Вуоно арын та выллем ужрадъёсты федерал округъёсын ортчытыны чаклало.
   Етӥн удалтӥз    Шарканысь льнозавод вуоно арын кылдэм дырысеныз 70 ар тырмонзэ пусъёз. Берло кыкетӥ арзэ предприятиен кивалтэ Николай Коровкин. Коллективазы но тросгес воргоронъёс – 27 мурт. Ужасьёссэс кӧня ке синэтӥзы ке но, со производство вылын ӧз шӧдӥськы, нош уждун 25-30 процентлы йылӥз.  Туэ 775 гектар вылын етӥн будэтӥзы, 2 сюрс 120 тонна треста басьтӥзы. Гектарлы быдэ 28 центнер люкаськиз.
 Етӥн поттӥсь заводъёс пӧлын шарканъёс туэ – вормисьёс.
   Пусъёно адямиос йыло    Витетӥ арзэ ни Алнаш районысь котыр ласянь адӟем карымон воргоронъёсты пусъё Трофим Борисовлэн премиеныз. Быдэсак 12 пиосмурт сӥлы каремын ни. 
Та нуналъёсы радазы эшшо ватсаськизы на Иван Колпаков но Анатолий Захаров. Кыксы но трос кужымзэс понӥзы ёросэз азинтонэ. Нырысетӥез – экономика удысысь тодосчи, палэнын улыса но, вордскем палъёссэ уг вунэты.
 Кыкетӥез - Удмуртиысь культура удысысь дано ужась луэ. Со кивалтон вакытэ Алнашын усьтэмын 3 музей, Азамат но Байтэрек клубъёс, Асан техникумысь искусствоосъя школа.
   Выль залын ӟечкылазы    Калыклы юрттэт сётонъя Пудемысь центрын тупатъян ужъёс ортчизы. Актовой залзы воксё выльдӥськиз. Табере пересьёс татчы юн капчи мылкыдын люкаськыло. Анайлэн нуналэзлы сӥзем пумиськон но сӥё-дано ортчиз. Люкаськемъёсты ӟечкылаз центрысь валтӥсь ӧнерчи Татьяна Сунгурова, нылкышноослэн ветеран клубзылэн кивалтӥсез Алевтина Британ.
   Программа чотын    Балезино ёросын интыяськем воинской частьын «Тополь» установкаосты утилизировать карозы. 17 мобильной установкаосты быдтон понна Роскосмос 39 миллион манет сётыны дась. 
Та ужрад ортче федерал программа чотын. Кызьы иворто ӧнерчиос, котькуд установкаысь 1 кило зарни, 8 кило азвесь, сьӧд но цветной металл поттыны луэ.
   Вормисьёс пӧлын - глазовъёс    Ижын йылпумъяськиз «Ветер странствий» XVI-тӥ элькун фестиваль-конкурс. Глазовысь нылпиос быгатэмзэс умой возьматӥзы. Виктория Дядич «Иллюстрация к народным сказкам» номинациын вормисе потӥз. Вить аресъем Софья Омельчук пусъемын Дипломен. Эшшо куать мурт сӥлы каремын дипломъёсын.
 Та нуналэ ик пинал творчествоя «Народное. Нарядное. Родное» конкурс ортчиз. Куинетӥ интыын - карысь Вероника Королева.
   Экстремизмлы но ксенофобилы пумит    17-тӥ толсуре Калыкъёслэн Эшъяськон юртазы Удмурт Элькунысь йӧскалык политикая министерство Ижкарысь но Дэри ёросысь муниципал служащийёслы но муниципал ужъюртъёсын ужасьёслы «Проблемы профилактики экстремизма и ксенофобии на национальной и религиозной почве» нимо семинар радъяз.
 Люкаськемъёслы тодосчиос, истори тодосъя кандидатъёс (Д.А. Черниенко, С.И. Ильинский, В.С. Воронцов, Р. Н. Касимов) лекци лыдӟизы. Соос веразы элькунамы улӥсь калыкъёс, калык кусыпъёс, калыкъёслэн Инмарлы осконзы, экстремизмез но ксенофобиез азьпаласен дугдытон сярысь.
   Ёлкае ветлӥзы устоосыз нылпиос    Толон шаерысьтымы устоосыз дышетскисьёс Ижкаре элькун ёлкае вуылӥзы. Празднике люкаськизы 1 сюрс 400 пиналъёс. Соос «Щелкунчик» спектаклез учкизы. Выль ар шулдыръяськон ортчиз Чайковский нимо операя но балетъя кун театрын. Выль арлы сӥзем ужрад дас одӥг ар ӵоже радъяське ни.
 Со дырысен отчы 55 сюрс нылпиос пыриськизы. Ваньзы ик соос дышетсконын, спортын, пӧртэм конкурсъёсын, фестивальёсын но олимпиадаосын вормонъёс басьтэм нылъёс но пиос.
   Быриз дано адями    14-тӥ декабре сюрес вылын бырыны шедиз Россиысь куасэн бызьылӥсь пиослэн сборной командазылэн тренерез Эдуард Михайлов. Солы вал 47 арес гинэ. Кылизы куинь нылпиосыз. Авария луиз Пермьлэсь куамын иськемын. Команда бертэ вал Чусовойын ортчем соревнованиосысь. Эдуард Михайлов вал спортъя мастер, Удмурт Элькунысь дано тренер.
   Лыдӟонъёс сӥземын осконлы    Игралан ортчизы Рошволы сӥзем лыдӟонъёс. Ужрадлы благословение сётӥз Глазовысь но Игралась Виктор епископ. Бадӟым саклык висъязы школаын «Основы православной культуры» курсэз дышетонлы. Баӵкоос но дышетӥсьёс вераськизы, кызьы нылпилэн сюлэмаз сюрес шедьтоно, кызьы урокъёсын сэрттоно-пертчоно осконэн герӟаськем юанъёсты.
   Койыкъёс вуэ выйизы    Одӥгаз шутэтскон нуналэ вазь ӵукна огъя диспетчер службае жингыртӥзы чорыгасьёс. Соос ивортӥзы, Чупчиын, Костромка гурт вадьсын, кык лосьёс вуэ шедемын шуыса. Отчы ӝегатскытэк потӥзы пӧйшурасьёс но спасательёс. Вуын жомбыллясько вал койык но пиез. Лосьпилэн кынарыз быриз но ву улэ кошкиз. Пизэ ыштэм мумиз ярдуре ӧз лыкты, соин солы но юрттыны ӧз луы. Койык озьы ик вуэ быриз.
 Пӧйшурасьёслэн верамзыя, талэсь азьлогес эшшо одӥг лось вуэ выйиз ни вал.
   Жуг-жаг дуно усе    Красногорск ёрос больницаын ужасьёс вазисько кивалтӥсьёслы Красногорскын жуг-жаг куян бакъёсты ватсаса пуктон пумысен. Тужгес но ёрос больница дорысь трос квартираё коркаос доры. Жуг-жагзэс кытчы куяны валатэк, улӥсьёс сое эмъюрт дорысь мульдаосы ваё. Укмыс толэзь ӵоже отысь 28 тонна силё поттэмын. Нош ачиз больница та дыр ӵоже кык тонна гинэ «кылдытӥз».
   Шудзы вылэм на    Дебес ёросысь кык пиос, нырысетӥ но куинетӥ классъёсын дышетскисьёс, йӧ вылтӥ нискыланы малпазы. Шӧдтэк шорысь йӧ пилиськиз, одӥгез пинал вуэ усиз. Эшез сое поттыны быгатӥз. Со выллем ик учыр луиз Пичи Пурга ёросын но. Татын йӧ улэ кошкиз 76 аресъем чорыгась воргорон. Выемлэсь сое утиз 31 аресъем пиосмурт.
   Огкылысь ужано    Шаркан ёросысь Быги гуртын туризмез азинтонъя удыскуспо координаци кенеш люкаськылӥз. Солэн ужаз пыриськиз элькун кивалтэтлэн тӧроез Виктор Савельев. Со ӵектонзэ шараяз, бизнеслы, наукалы но кунлы огкылысь огазеяськыса ужано шуыса.
 Дуннеын огъя югдур возьматэ, ужано пуш туризмез азинтон ласянь. Сое шаерамы ӟеч валало. Культурая но туризмъя министрлэн воштӥсез Илья Кычанов ивортӥз, Удмуртиын 60-лэсь трос маршрутъёс кылдытэмын. Со сяна, нимысьтыз ужрадъёс чакламын сӧсыръёслы но арлыдоослы. Ужаны кулэ на спорт туризмез азинтон бордын, пусйизы люкаськемъёс.
   Басьтыны яке лушканы    Кияса лесничествоын ужасьёс ӝегатӥзы катэз тӥяса кызэз ӵогем адямиез. Солы кык полэс штраф тыроно луоз: инкуазьлы изъян ваем понна – сюрс манет, катэз тӥямез понна - ньыль сюрс манет. Нош басьтэм кыз трослы дунтэмгес усьысал - 200-300 манет котыр. 18-тӥ толсурысен элькунысь нюлэсъёсын ватсаса патрульёс ужало. Нюлэс возёсъя Министерствоысь но ГИБДД-ысь ӧнерчиослэн мобильной группаосазы 230 пала инспекторъёс пыризы.
   Калашниковлы синпелет усьтӥськиз    Толон Москва улосысь Мытищи карын Михаил Калашниковлэн шайвылаз синпелет усьтӥзы. Ожгар мемориал федерал шайвылын со нырысетӥез синпелет луоз. Бюст бронзалэсь, инъетэз излэсь лэсьтэмын. Синпелетэз усьтон ужрадэ пыриськизы Россиысь обороная министерствоысь кивалтӥсьёс, Удмуртиысь, Москваысь кивалтэтъёслэн ыстэм муртъёссы, конструкторлэн ӵыжы-выжыосыз.
   Выльдэм клубын – выль кырӟан    1-тӥ декабре Дондыкарын тунсыко ужрад ортчиз – тупатъян-выльдон ужъёс бере культурая юрт ӧсъёссэ усьтӥз. Горд лентаез вандӥзы нылпиос  Елена Филиппова но Дмитрий Бегишев, культурая но туризмъя центрлэн кивалтӥсез Евгений Баженов, лулчеберетъя но егитъёсын ужан политикая ёзэтлэн кивалтӥсез Светлана Коротаева. Ӝыт туж шуныт ортчиз. Умой кузьымен луиз «Тулыс шапыкъёс» коллективлэн «Глаз ёрос» выль кырӟанэз. Кылъёссэ гожтӥз Вадим Ульянов, удмурт кылэ берыктӥз Раиса Резенова, крезьгурез Ольга Бегишевалэн - культурая юртлэн кивалтӥсезлэн. 
   Поликлиника – балезиноос понна    Балезино каргуртын «Доктор плюс» поликлиника ужаны кутскиз. Полисъя отын вань юрттэт дунтэк сётӥське. Улон интызыя поликлиника борды вить сюрс адями юнматэмын, мукетъёсыз татын эмъюрттэт басьтыны мылкыд карисьёс курон гожтыны кулэ. Со сяна, услугаос дун тырыса но басьтыны луоз.
 Поликлиникаын Балезино больницаысь но Ижысь эмчиос ужалозы: терапевт, гинеколог, хирург, лор но мукет специалистъёс. Озьы ик анализъёсты эскерыны луонлыкъёс вань. 
Бадӟымъёслы нуназе ужась стационар но чакламын, озьы ик ӝог юрттэт сётонъя кабинет вань.
   Йӧл 4,2 процентлы будӥз    2017-тӥ арын 10 толэзь куспын элькунысьтымы гурт возёсъёсын 491 сюрс тонна йӧл кыскемын. Кун радын Удмуртия 3-тӥ инты басьтэ, азьпалан мыно Татарстан но Краснодар шаер.
Вань кыскем йӧллэсь 48,6 процентсэ сётӥзы сизьым ёросъёс: Вавож, Можга, Балезино, Шаркан, Алнаш, Ува но Глазов. Скал уллё ар ӵоже 2 сюрс 504 йырлы йылӥз.
   «Огъя Россилы» - 15 ар    1-тӥ толсуре «Огъя Россия» партилы 15 ар тырмиз. Солы луыса, ёросъёсын конференциос ортчизы. Глазов, Юкаменск, Яр ёросъёсысь калыкез ӟечкылазы Кун Кенешысь депутатъёс Владимир Невоструев но Андрей Волков.
   Улоннитэк уз кыле    Анай-атайтэк кылем 195 нылпиос ӝоген улон интыос басьтозы. Со понна Росси Федерацилэн но элькунлэн коньдэтъёсысьтызы 251 миллион но 368 сюрс манет коньдон висъямын луоз. Улонниос басьтыны чакламын Ижын, Сарапулын, Воткинскын, Можгаын, Глазовын но шаермылэн 7 ёросъёсаз.
   Выль кивалтӥсь    Юнматэмын эшшо одӥг выль министр. Мугорез кыдатонъя, спортъя но егитъёсын ужан политикая министерствоен кивалтоз профессиональной автогонщица - Наталья Гольцова. 
Со УдГУ-эз йылпумъямын, кык вылӥ образованиез – иностранной кылъёсъя дышетӥсь но юрист. Берло дыре ужаз «Школа высшего спортивного мастерства» ужъюртын тренер луыса. Автоен ветлонъя Россиысь спортъя мастер луэ.
   «Удмурт-а мон»    Трокай Борисовез буре ваён бордысен ужзэ мытӥз удмурт егитъёслэн улоскуспо форумзы. 200 пала егитъёс вуизы Ижкаре асьэ ӵектосъёссэс возьматыны но сое быдэстон вылысь визьнод басьтыны. Сессиез нуиз Элькун Кивалтэтлэн тӧроезлэн нырысетӥ воштӥсез Александр Свинин. Егитъёсын со спонсоръёсты кыскон сярысь вераськиз. Озьы ик валэктӥз, кытысь ӵектосэз шонер гожтонъя ивортодэт шедьтыны луоз.
   Кырӟа вордэм черкогуртэ    «Поёт село родное» фестиваль улсын Глазов ёросын ортчиз «Битва хоров» ужрад. Пумиськонэ пыриськизы 6 коллективъёс: Кожильысь «Чингыли», Пониноысь «Купанча», Слудкаысь «Весняночка», Дзякиноысь «Родные напевы», ёрос культура юртысь «Искра» ансамбльёс. Котькудӥз ик дипломен пусъемын. Вормисе потӥз Качкашурысь Г. Н. Матвеевлэсь нимзэ нуллӥсь калык хор (кивалтӥсез Александр Клячин).
   «Колёса питран» фестиваль    Бесерман лулчеберетъя «Колёса питран» нырысетӥ ёроскуспо нылпи фестиваль ортчиз Ярын 9-тӥ толсуре. Ужрад бесерман культураез, сям-йылолъёсты утёнлы но вӧлмытонлы сӥземын вал. Фестивале Яр, Глазов но Юкаменск ёросъёсысь ог 500 адями люкаськиз, соос пӧлысь 150 палаез - пиналъёс.
 Пумиськонын бесерман нылпи коллективъёс концерт возьматӥзы, люкаськемъёс адӟыны быгатӥзы Ярысь историяя но шаертодонъя музеен радъям «Пиналъёсын корка шулдыр» адӟытонэз, мылкыд карисьёс Ярысь киужъёсъя центрен радъям «Бесерман мотивъёс» мастер-классъёсы пыриськизы. Пиналъёс бесерман шудонъёсын шудӥзы но ческыт ӝук сиизы.
 Праздникез радъясьёс оскытӥзы, бесерман лулчеберетъя нылпи фестиваль азьланяз но ортчытъяськоз шуыса.
 Тодэ вайытом, бесерман калыклэн улон-вылонэныз Егитъёслэн нырысетӥ финн-угор экспедициязы пыриськисьёс но тодматскизы. Соос Балезино ёросысь Юнда гуртэ вуылӥзы. Отын егит эскерисьёс бесерман йӧскалык дӥсен, кырӟанъёсын тодматскизы, сиён-юонэз веръязы.
   Лэчыт югдур    СПИДэз алонъя но паласькись висёнъёсын нюръяськонъя элькун центрын туннэ понна учётын сыло 10 сюрс 59 адями. Туэ ар куспын гинэ 1 сюрс 49 мурт ВИЧ-инфекциен черлаз. 52% учыръёсы - наркотикъёс сэрен. Куд-ог ёросъёсын, кылсярысь, Яр, Глазов, Камбарка палъёсын, черламъёслэн лыдзы Россиын сярысь но уногес. ВИЧ-инфекция тросгес вӧлмемын пиосмуртъёс пӧлын - 63 %, нылкышноос пӧлын - 37 % учыре.
 Учётын сылӥсь адямиос 1 сюрс 705 нылпи вордӥзы,тросэз тазаесь, но 58-лы висён паласькиз ик.
   Шор площадь чеберске    Ижкарысь Шор площадьын чеберъям кызэз 23-тӥ толсуре усьтозы. Люкаськемъёс понна выжыкыл возьматозы, шудонъёс но вожвылъяськонъёс ортчытозы. Бадӟым кыз дорын тылын пиштӥсь фигураос, луна-парк но ньыль гурезьёс пуктэмын луозы на. Озьы ик туспуктэмъёс лэсьтыны фигураос инъялозы.
 «Таяз арын совето мультикъёсысь темаез басьтӥмы. Туспуктэмъёс лэсьтыны ньыль конструкциос луозы: Гена крокодил Чебурашкаен, Матроскин коӵыш скалэн», - иворто ужез радъясьёс.
   Ёрослэн Горд книгаез    Дэбес библиотекаын ужасьёс ёроссылэсь Горд книгазэ кылдытӥзы. Отчы 40-лэсь трос пӧйшуръёсты, нымы-кибыосты но будосъёсты пыртӥзы. Таӵе книгаез кылдытоно кариськизы, лыдӟисьёссылэсь куронъёссэс лыдэ басьтыса. Сое уката ӵем юаллязы школаын дышетскисьёс. Книга бордын уж азинске на. Дэбес ёрослэн Горд книгаеныз лыдӟетъюртлэн сайтаз тодматскыны луэ.
  
   Туризм азинске    Туризмъя йӧскалык рейтингын Удмуртия 54-тӥ инты басьтӥз. Вить устоосыз улосвылъёс пӧлы пыризы Краснодар шаер, Москва, Москва улосвыл, Крым, Санкт-Петербург.
«Ар куспын 514 сюрс туристъёс, 290 ужрадъёс, туризмъя 172 маршрутъёс – шаермы понна со умой инъет», - шуиз Удмуртиысь лулчеберетъя но туризмъя министрлэн воштӥсез Денис Утробин.
   Скандинавъёс сямен    Вуоно шутэтскон нуналъёсы, 16−17-тӥ толсуре, Глазовын ортчоз Скандинав амалэн ветлонъя калыккуспо фестиваль. Нырысетӥ нуналаз, 16-тӥ толсуре, инструкторъёсты дышетозы, нош ӵуказеяз, 10 часын, спортсменъёсты но бызьылыны мылкыд карисьёсты пумиталозы-гожтозы. Вожвылъяськон сӥё-дано усьтӥськоз 12 часэ.
 Бызьылӥсьёс понна дэмлало 4, 5 но 9 иськемъем сюресъёсты ортчыны. Озьы ик пыриськыны луоз 3 иськемъем масс-стартэ. Бодыосты дунтэк прокатысь басьтыны луоз.
 Ваньмыз сямен ӵошатскисьёс медальёсын пусъемын луозы, нош вормисьёсты витё кубокъёс.
   Паськытало инвисъёс    «Удмурт нылкышно кенешлэн» Сьӧлта ёросысь ёзэтэзлэн «Тетера» клубез ужаны кутскиз. Кивалтӥсьлэн Светлана Хлебовалэн верамезъя, тетера – со Сьӧлталэн аспӧртэмлыкез, сое куд-ог интыын гинэ пӧрало, соин ик та калык сиёнэз Сьӧлта ёрослэн брендэзлы пӧрмытыны кулэ.
   Росси Армилэсь нимзэ нуллӥсь    Сыӵе нимо урам усьтӥськиз Геройёслэн нуналазы Саранскын. Сӥё-дано ужрадэ ӧтчамын вал Совето Союзысь но Россиысь Геройёс, Быдӟым ожысь ветеранъёс, Афганистанысь, Уйпал Кавказысь но Сириысь ожъёсы пыриськемъёс, войнаосын быремъёслэн ӵыжы-выжыоссы. Соос пӧлын вал дано бӧляк- мылэн, Россиысь Геройлэн Ильфат Закировлэн мумиз Ляйсира Закирова но.
   Ужбергатӥсьёс понна    Удмуртиысь 38 сюрслэсь уно улӥсьёс – ужбергатӥсьёс, адвокатъёс, нотариусъёс но фермеръёс – 28-тӥ декабрёзь пенсионной страхование тырыны кулэ. 2017-тӥ арын со тыриськон 23400 манет пуктэмын. Ар куспын поттэм табышсы 300 сюрс манетлэсь уно ке, 23400 вылэ табышлэсь 1%-сэ ватсано луоз на.
   Гуртъёсы вуэ Интернет    Элькунлэн Азьмуртэз Александр Бречалов но «Мегафон» компанилэн бизнесэз азинтонъя директорез Сергей Буланча огкыл гожтӥзы. Солы луыса, пичи гуртъёсы (улӥсьёсыз 800-лэсь ӧжыт) интернет но мукет цифровой инфраструктура вуттэмын. Выльдонлы шумпотӥсьёс пӧлын - Чекан, Андрейшур, Какси, Пазял, Шадрино, Люк но мукет гуртъёс.
   Больницаосы – выль машинаос    Росси Федерацилэн но Удмуртилэн коньдэтысьтызы висъям уксёлы алигес 22 «Скорой» машинаос, соос пӧлын реанимобильёс, басьтэмын вал. Быдэн 4 машинаос вуизы Сарапулэ но Глазове, эшшо 3-ез Воткинске келямын. Со сяна, выль машинаослы шумпотӥзы Можгаысь, Балезиноысь, Вавожысь, Гракысь, Играысь, Киясаысь, Сюмсиысь но Ува ёросъёсысь больницаос.
   Вот кыӵеесь!    20-тӥ толсуре, Глазовысь 9,28, 32,37, 45 номеро нылпи садъёсын «Шашки-малютки» турнир ортчиз. Та ӵошатскон «Малыши открывают спорт» элькун спартакиада улсын сизьыметӥ арзэ ортче ини. Городысь нылпиос та дыр куспын Удмуртиын куать пол вормисе потазы, огполаз гинэ 2-тӥ интыозь васькизы.
   Историе пырозы    Элькун гурт шудонъёслы дасяськон улсын кылем шутэтскон нуналъёсы Дэбесын вожвылъяськизы шахматэн шудӥсьёс. Кечато пул сьӧрын ӵошатскизы 23 ёросъёсысь командаос. Финалэ потон понна нюръяськизы Глазов ёросысь шахматистъёс но: Дмитрий Родионов, Лия Вершинина но Матвей Ядрышников. Ура! Витез кужмоосыз радэ шедиллям! Гурт шудонъёслэн историязы ёрос нырысьсэ таӵе вормон басьтӥз. Нош 1-тӥ интыын – Красногорск ёрос.
   Сюлмысь потӥсь чуръёсты возьыны луэ шат?   Гажано лыдӟисьёсмы, туннэ дэмласькомы тодматскыны Людмила Куртеевалэн кылбуръёсыныз-малпанъёсыныз. Кылбурчи со ӧвӧл, но сюлмысьтыз потӥсь чуръёссэ куд-ог дыръя бумага вылэ гожтыса кельтэ. Озьы кылдо чуръёс-гожтэтъёс- малпанъёс.     Вордскемын но улэ Людмила Николаевна Глазов ёросысь Омутница гуртын. Ужалляз вузкарись луыса, али пенсиын. Картэз улонысь вазь кошкиз. Тани витетӥ арзэ ини кышномурт огназ улэ. Сое шумпотто пиез но нылыз, яратоно нуныкаосыз. Тросэз кылбуръёсыз но соослы ик сӥземын, куд-огез – картэзлы, со сярысь со али ке но синвуосын тодаз вае. 
   Осень 198… Тихо…
 В парке не скрипят качели,
 Колесо обозрения остановилось
                                    в недоумении…
 Взмах метлы, шуршанье,
 В воздухе повис…
 В паутинку тополь
 Спрятал желтый лист.
  
 И снова жар!
 И снова боль!
 И в омут с головой                                                
 В последний раз.
 (Последний раз шепчу я над тобой)
 О! как продлить и пыл, и жар
 Десяточек годков!
 И окрыленной улететь
 На несколько веков.
  
 Барабанит дождь в окно,
 Назойливо будя.
 Зовет и манит посмотреть
 На небо без огня.
 Как будто хочет вновь
 Раскрыть мне тайну бытия.
 И всю Вселенную постичь
 Из ночи до утра.
  
 Шум в ушах…
 В голове сумбур
 А в груди тик-так
 Часики стучат…
 Шестьдесят…
       Шестьдесят…
             Шестьдесят…
  
 Гексограмма мне дает
 Маленький, но шанс…
 Кого любить, когда забыть,
 За что прощенья попросить.
 Не лгать, а ждать.
 И верить вновь.
 Что где-то есть моя Любовь.
  
 Пельске Куазь пельске…
 Липетэз дым-быр-тэ,
 Кужымзэ возьматэ.
 Ӟеч ивор ваиськод?
 Оло – уродзэ?
 Пельскы, пельскы, куазе,
 Зӥръя лымы гурезе,
 Лудъёсы, нюлэсэ.
 «Пайдаез мед усёз музъеме,
 Уродзэ – Чупчие пытсалоз йӧ улэ.
  
 Тыныд Кытысен тон вуид,
 Сюлэмме бугыртӥд,
 Палкышно улонам
 Мылкыдме ӝуатӥд?
 Ӵуж куарен-а усёз
 Та шӧдтэк шудбуре?
 Дуретэн-а мертчоз
 Ӧс борддоре!
 Малы вӧсь кариськод?
 Лэчыт кыл вераськод,
 Паймисько…
 Аслэсьтым юасько –
 Оло сыӵе со луэ яратон?
  
 Сюресэ Сюресэ-сюресэ…
 Кытысен мон жадё…
 Берпалме учкыса,
 Инмарлы йыбыртто.
 Та чагыр инбамлы,
 Нюлэслы, вож куарлы но
 Вольыт возьёслы,
 Жингыртӥсь уӵылы,
 Зарни нуналлы но
 Пеймыт уйёслы.
 Шундылы-мумылы,
 Яратон но бӧрдон адӟемлы.
 Ваньмыз вал та мынам!
 Сюресэ-сюресэ…
 Будозы пиналъёс,
 Пиналлэн – нылпиос!
  
 Мӧзмон Сюлэмы жугиське,
 Мылкыды инбаме куриське…
 Бурдъёсы ке луысал,
 Вуюись кадь лобысал.
 Шунды доры,
 Шуныт пала,
 Зарезьлы – шумпотысал. 
  
 Манялы Кече-кече,
 Асьмеос бече.
 Тон мыным – юлтош,
 Мон тыныд - сюдӥсь.
 Ку сётод йӧлдэ,
 Эскеро ӝогак.
 Нылпиос вуо,
 Тонэныд шудо:
 Йыртӥтэм-пыдтэм бызьыло,
 Бодыен бӧрсяд ветло.
 Кече йырзэ мыкыртэ,
 Леканы турттэ:
 «Мон тӥледлы возьмато!
 Мон татын кузё!»
  
 Дуно гуртэлы Туктыме – тон мынам сюлэме,
 Мумые-бубые!
 Удмурт нимо шаерын
 Туж пичи калыкын
 Мон вордски но будӥ.
 Возь вылтӥ гольык пыд бызьылса,
 Футболэн шудылӥм.
 Чупчиын уяса, пыжаса,
 Сьӧд ярын зумылӥм.
 Тупалан турнаса,
 Эмезез бичаса,
 Губидэ люкаллям.
 Ӵем тодам ваисько
 Егит дыр аръёсме,
 Туж небыт но мусо
 Та вордскем музъеме.
 Яратон сётэмлы, шудбурлы –
 Инмарлы тау карисько!
  
 Петок Петок забор вылэ лобӟиз,
 Бурдъёссэ жуге.
 Ку-ка-ре-ку чоръя,
 Курегзэ ӧте.
 Кытчы кариз курегпуззэ?
 Оло лёгаз?
 Оло сӧриз?
 Оло курое ыштӥз?
 Тырттэм ини карез -
 Коӵо нуэм курегпузэз.
  
 Сӥзьыл Ӵуж куаръёс – бубылиос
 Лобаса усьыло,
 Пыд улын ӵаштырто,
 Зарни шобретэн музъемез шобырто.
 Ӟазег уллёлэн
 Куараез омырын чузъяське.
 Турнам-калтэм возьёсы
 Тӧдьы бус вӧлдӥське.
 Шур сьӧрысь кыз нюлэс,
 Выжыкыллы оскыса,
 Воргорон кадь учке паймыса.
 Та зарни сӥзьыл дыр!
 Вань меда дуннеын чеберез!
  
 Картэлы Картэ монэ аналтӥз…
 Корка пуктӥз,
 Гур лэсьтӥз,
 Капка азьзэ чеберъяз
 Корт шундыен.
 Корт шунды шунтоз малпаз.
 Кезьыт валес, пыды кынме,
 Миндэр вылэ синву усе…
 Картэ монэ аналтӥз…
  
 Пиелы Мусо пие,
 Визьмо пие!
 Тон мыным ялан нуны.
 Зарни кизэ сётэм картэ,
 Вань тодэм-валамзэ –
 Йыраз пыртэм.
 Нош мон сётӥ
 Лякыт сямме,
 Капчи пыдме,
 Улонэз яратэмме…
 Калыклэн йыр вылтӥз эн ветлы, дуное,
 Ӟег нянь пие,
 Инмар мед возьмалоз тонэ!
  
 Нянь Шаньгие юн ческыт,
 Небытлэсь но небыт.
 Пыжосэ – ушъямон,
 Кылдэ ньылымон. 
 Тау карисько мемиелы
 Ужаны-пӧраны дышетэмезлы.
 Шундылы, зорлы,
 Бакчаелы но киосылы.
 Сие, сие, пиналъёс,
 Бадӟым будэ, нуныос.
 Будоды, бызёды,
 Монэ куное ӧтёды.
 Аръёс ортчозы -
 Баблес йыры
 Пурысь луоз.
 Кужыме быроз,
 Я ӵок, машина монэ нуоз!
 Пыро корка,
 Шаньги зынлы
 Шумпотыса кӧты тыроз.
   Шулдырто-кырӟало гуртоос   Та нуналъёсы Ижын ортчиз «Поёт село родное» элькун фестиваль-конкурслэн йылпумъясь этапез. Глазов ёрослэсь данзэ утьыса, та бадӟым ужрадэ пыриськиз Г. Н. Матвеевлэсь  нимзэ нуллӥсь Качкашурысь калык хор.  
   «Поёт село родное» фестиваль люка шаерысьтымы хоръёсты но ансамбльёсты. «Народный» ним нуллӥсьёсыз ужрадэ одно ик пыриськоно луо, озьы нырысетӥ этапаз оглом 74 коллективъёс видеоматериалъёссэс конкурсэ келязы. Жюри ваньзэ ӟеч-ӟеч учкиз-эскериз но финалэ потӥсьёссэ бырйиз: 13-ез устоосыз коллективъёс «хоры» номинацие шедизы, 24-ез «ансамбли» номинациын пусъемын вал.
 Качкашурысь хор Глазов ёросын кемалась тодмо. Солэн историез бадӟым но узыр – вуоно аре 55 аръем юбилейзэ пусъёз. Лыктӥсь аре ик «калык» нимзэ нош юнматоно луоз.
 Та вакыт хоре 17 нылкышноос но 5 воргоронъёс ветло. Нимысьтыз фестивальлы шуыса, кык выль ӟуч кырӟан дасяллям. Конкурслэн куронэзъя, одӥгзэ кырӟанэз быдэсто крезьгуро инструмент шудэмъя, мукетсэ – асьсэ коже.
 Хорын кырӟасьёслы шоркаре ветлэмзы туж кельшем. Мукетъёсызлэсь ӟечгес но, уродгес но ӧм адӟиське, шуо.
 - Вормисьёс радэ потон сярысь ӧм ик малпалэ, малы ке шуоно, асьмелэсь быгатонлыкмес тодӥськомы-валаськомы, - мылкыдзэ усьтэ хорын кырӟась но культурая юртысь ӧнерчи Наталья Перевощикова. -  Собере ваньмыз кадь ик коллективъёс ёрос культурая юртъёс улсын ужасьёс, сцена вылэ потыкузы кылӥське ни: кивалтӥсез – одӥг адями, хореограф – мукетыз, концертмейстер – куинетӥез. Нош милям со ваньмыз понна – одӥг. Соин но, дыр, умгес ӝутскиське вормисьёс радозь.
 Та вакыт качкашур хорен кивалтэ Александр Клячин, со ик аккомпаниаторез луэ. Хор эшшо но чебергес адскысал, егитъёс тросгес ке луысалзы. Жюри но та ласянь учкытэк-дунъятэк уг кельты коллективъёсты. Нош кин кыӵе костюмъёсын потэ – созэ асьсэос но дунъяны быгатӥзы.
 - Ми но урод ӧм адӟиське, - шуо. – Но куд-огезлэн синэз ик палёмыто, сокем яркытэсь но узыресь. Тани яръёсты ик пусйыны луоз – синмаськымонэсь костюмъёссы.
 Озьы ик фестивалез шулдыртӥзы но чебермазы Уваысь, Алнашысь, Кезысь, Сьӧлтаысь, Пичи Пургалась но мукет ёросъёсысь вуэм коллективъёс. Шумпотымон, бускельёсмы – балезиноос 2-тӥ степенё Дипломен бертӥзы. Сокем вылӥ данъет басьтӥз ёросысь культурая юртлэн «Родные напевы» хорез. Нош вормисе потӥзы Дэри ёросысь кырӟасьёс.
 Лариса Гурьянова.
 Глазов ёрос.
 Туспуктэм Качкашур культурая юртлэн альбомысьтыз.
   Малпанъёссы трос, тазалыксы гинэ мед луоз   Арлыдо муртлэн, шутэтскыны потэмез бере, дырыз йылэ. Кин кызьы радъя сое. Тросэз калыкен кусыпсэс ыштонтэм понна, выль коллективъёсы пыриськыны кутско. Одӥгъёсыз кыӵе ке но киужъёсын турско, нош куд-огез мылысь-кыдысь кырӟало. Тазьыгес луиз Кечпигуртысь арлыдо нылкышноосын но: огазе люкаськыса, соос ансамбль кылдытӥзы. Нырысь-валысь библиотекаын пукылӥзы. Со аръёсы Ключиысь библиотекаен кивалтӥз задор, удмуртлык понна нюръяськись кышномурт Лия Вениаминовна Каркина. 
   - Нырысь ми огшоры гинэ, дырмес пайдаё ортчытон понна люкаськылӥм: книга, газет лыдӟылӥм, собере кырӟанъёс дышетыны кутским, калыке вӧлмымтэоссэ удмурт кырӟанъёсты кырӟаллям. Куд-ог  дыръя сцена вылэ но поталлям, Гулёковое но вуылӥм, - тодаз вае Лия Вениаминовна.
 Кырӟанэз яратӥсь нылкышноослэн лыдзы йылӥз, огдыре пӧламы воргоронъёс но пыриськизы. Со дырлы ансамбльмылэн нимыз но вал ини, ми сое «Гыдыке» шуыса нимам.
 Ансамбль 2005-тӥ арын кылдӥз, али солэн кык кивалтӥсез.  Светлана Петровна Наговицына нылкышноосты сьӧраз нуэ, пӧртэм-пӧртэм ужрадъёс соосын ортчытъя, костюмъёс сярысь сюлмаське, нош Александр Викторович Леонтьев чебер кырзанъёс шедьтылэ, соосты тупатъя, дышетэ. Песянайёс концертъёс сётъяло, ёросын ортчись фестивальёсы, смотръёсы пыриськыло. Пӧртэм ужрадъёсын артистъёсмы асьсэлы выль эшъёс шедьто, выль кусыпъёс тупато.   
 Паймымон  нылкышноос ветло «Гыдыке» ансамбле.
 - Педонгуртысь репетициосы дыбыр мынӥськом, сокем кырӟан мылкыд ворме. Асме ачим «в форме» возисько. Эшъёсме но ог-кык нунал уг адӟиськы ке, мӧзмыны кутскисько, пыдъёсы одно ик асьсэос Ключие вамышто, - шуэ Алевтина Анфирьевна Кутявина.
 Ми туж данъяськиськом ансамбленымы. Данъяськонэз бен вань маин. Ми пӧлын кырӟа Алевтина Валерьевна Главатских. 2013-тӥ арын ёросын ортчем «Мисс землячка» конкурсын со вормисе потӥз, нош 2015-тӥ арын «Удмуртия» ГТРК-ен «Вормонлы кырӟан» ялэм конкурсаз пыриськыса, Валерий пиеныз призёръёс луизы, туэ «Элькуновидение» конкурсэ соос нош ик  кырӟан гожтӥзы.
 - Эшъёсмы коллективысь кошко ке, ӝожомиськом, нош выльёсызлы – шумпотӥськом, - шуо песянайёс. - Тани берло дыре бордамы итӥськиз Валентина Ивановна Ларионова, со Ключи школаын удмурт кыллы дышетӥсь луыса ужаз, нош пенсие потӥз гинэ но дорамы лыктӥз.
 27-тӥ шуркынмонэ Удмурт Ключи гуртысь «Гыдыке» ансамбль 10 арес тырмонзэ пусйиз. Юбилее трос калык люкаськиз. Сьӧрлось лыктэм куноос но вал. «Удмурт кенешлэн» Глазов ёросысь огазеяськонэзлэн ёзчиосыз трос шуныт кылъёс веразы, азьланяз бадӟымесь вормонъёс, азинсконъёс сӥзизы.
  Ӟечкылан кылъёсын вазиськиз «Коммунар» СПК-ысь профсоюз огазеяськонлэн тӧроез Екатерина Геннадьевна Каркина. Со «Гыдыкеослы» колхозлэн ужрадъёсаз пыриськемзы понна тау карон кылъёссэ вераз, задор мылкыд но тазалык сӥзиз.
 Светлана Наговицына.  
 Туспуктэм ансамбльлэн архивысьтыз.
   Тодмоез но тодмотэмез – книга бамъёсын   Алигес карысь библиотекаосын Литературалэн арезлы йылпумъянъёс лэсьтэмын вал. Огнуналэ ужрадъёс ортчизы Нылпи центральной библиотекаын, Короленко нимо библиотекаын но Набережной филиалаз. Та улсын ортчизы тунсыко пумиськонъёс, выль книгаослы презентациос. 
   «2015 секунд с исторической литературой» - озьы нимаськиз ужрад Короленко нимо библиотекаын. «Вятская губерния в годы русско-японской войны (1904-1905 г.)» но «Общество и власть: Российская провинция» выль книгаос сярысь лыктэмъёслы мачкизы авторъёссы – Короленко нимо педагогической институтысь  историко-лингвистической факультетысь преподавательёс Сергей Леонидович Логинов, Олег Николаевич Леконцев, Люция Апполосовна Волкова но Максим Андреевич Королев. 
  
 Удмуртъёслэн русско-японской войнае пыриськемзы сярысь кыӵе ке иворъёс но документъёс шедьтон понна, тодосчиослы куинь арлэсь ятыр Кировысь, Москваысь но Ижысь архивъёсын ужано луиз. Дыр огшоры ӧз быры. Документъёс сяна, трос тунсыкозэ шедьтӥзы.
 - Лыдпусъёс, документъёс сьӧрын – улэп адямиос. Ми шедьтӥмы гимназисткалэсь Порт-Артурлы сӥзем кылбуръёссэ, Воткинскысь медсестралэсь тодэ ваёнъёссэ – со ачиз та войнае пыриськемын вылэм… Ваньмыз со син азе пуктэ со кышкыт дыръёсты, калыклэсь мылкыдзэ, - вера Люция Апполосовна Волкова.
 Максим Андреевич Королевлэн ивортэмезъя, Глазов уездысь та войнае пыриськиллям ньыль сюрслэсь ятыр солдатъёс, нош быдэс Россиысь – 1 миллион 200 сюрс пала. Жаляса верано, туала адямиос туж ӧжыт тодо ини со дыръёс сярысь. Соин ик «Вятская губерния в годы русско-японской войны» пособие студентъёслы гинэ ӧвӧл, шаертодосчиослы но, огшоры лыдӟисьёслы но туж тунсыко потоз.   
  
 Мукетыз книга – «Общество и власть: Российская провинция» - 2008-тӥ арын ик поттыны дась вылэм ини. Но солы луонлыкъёс шедиллям туэ гинэ. Азьвылэз сямен, со дышетсконъя пособие ӧвӧл ини, документъёсын научной бичет луэ. Но соосъя ини туж умой адӟиське удмурт шаермылэн 20-30 аръёсы азинскемез, калыклэн улэм-вылэмез. Син азе пуксё политика но, йӧскалык кусыпъёс но, культура но.
 - Тросэз документъёс нырысьсэ печатласько, - шуэ Олег Николаевич Леконцев. – Сыӵе луонлык кылдӥз, архивъёсын куронъёс ӧжытак лябомемен. Али нош соос юнмало ини, но ми вуимы...
 Книгаын шедьтыны луоз, маин йылпумъяськиз лудорвайской уж, кызьы ортчыло вылэм быръёнъёс, ма муген асьме доры вуылӥз Сталин но трос мукет юанъёслы валэктонъёс.
 Кыкез ик та книгаос кузьмамын вал библиотекалы.
  
 Но ужаны тодосчиослы вань на мар бордын. 
 -  Бадӟым малпанэ – удмурт интеллигенция сярысь книга поттон. Мон сямен, рос-прос удмурт интеллигенция вал 20-30-тӥ аръёсы гинэ. Собере кутскизы репрессиос, война, эвакуация… Удмурт азьмынӥсьёсты воштӥзы лыктэм калыкъёс, - усьтэ малпанзэ Сергей Леонидович Логинов.          
 Вань на мукетыз но чакланзы:
 - Али ми ужаськом Глазовысь учительской семинарилэсь историзэ люкан бордын. Со туж вакчи дыр ӵоже ужаз, берло луиз педтехникум, институт… Соин ик кинлэн кыӵе документъёсыз, туспуктэмъёсыз яке тодэ ваёнъёсыз, сведениосыз  утиськизы ке на, ваелэ соосты институтэ, коть возьматыны ке но, - вера Люция Апполосовна Волкова.
 Елена Пономарева. Глазов кар. 
 Туспуктэмъёсыз авторлэн.
   Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
   - Лидия Петровна, Тӥ ветлӥды кун приёме, кудзэ Элькунлэн Тӧроез Александр Бречалов ортчытӥз. Кыӵе мылкыдды вал?
 - Юн сюлмаськымон ужрад со. Шаерысьтымы витьтон ужасьёс но коллективъёс элькунлэн Данъян пул вылаз пыртэмын, одӥгез соос пӧлысь мон. Паймымон кадь со. Малпасько вал, калыклы юн-юн кулэ уж уг но лэсьтӥськы шуыса. Огшоры тыршисько но тыршисько, ас ужме яратыса, сюлэмме поныса. Но сыӵе вылӥ дунъязы бере, иське, калыкелы, шаерелы пайда ваисько. Инмарлы тау шуи, юнме дунне вылын уг улӥськы шуыса. Паймымон вал мон понна «Удмурт Элькунысь культура удысысь дано ужась» ним сётыкузы но. Лулчеберет удысэн кивалтэ вал Галина Юдинцева. Ужасьёслы юн чурытэсь куронъёс пуктылӥз, но котькуд адямиез дунъялляз.   
 Лидаез пичи дырысеныз кырӟанъёс-эктонъёс котыртӥзы. Ува ёросысь Удмурт Починка гуртысь шаплы нылаш, школаын дышетскыкуз, пыр культмассовик вал. Собере Ижысь культпросвет училищее пыриз, берло заочно амалэн Пермьысь лулчеберетъя институтэз быдтӥз.
 - Атае тракторист вал, анае медсестра луыса ужаз, но яратылӥз кырӟаны, али но яратэ. Мон но кырӟалляй, братэ гармошкаен шудылӥз. Соку гуртъёсын трос арганчиос вал. Каникулъёс дыръя  егитъёсын концертъёс пуктылӥм. Пуксиськом «Беларусь» тракторе но матысь гуртъёстӥ концертэн ветлӥськом вал.
 
 Кырӟаммы потэ Та етӥз, адӟем карымон кышномуртлы удмуртлыкез утьыны но улӟытыны Глазов ёросын кылдӥз. Картэныз, военной адямиен, Ижын улӥзы, 1986-тӥ арын Глазове вуизы но татчы выжыоссэс лэзизы. Нош туннэ Лидия Петровнаез шумпотто куинь внучкаосыз.
 - Тӥляд улонды «Чупчи гуръёсын» люконтэм герӟаськемын. Кызьы коллектив кылдӥз?  
 - «Россия» культурая юртын ми «Иднакар» ансамблен концерт сётӥмы. Концерт бере, фойеын калыкен шудӥмы-эктӥмы. Дорам кык кышномуртъёс лыктӥзы - Ангелина Югова но Зоя Новокрещенова. Милям но, пе, тӥледын кырӟаммы потэ. Удмурт кырӟанъя клуб кылдытыны чакламы. Газетэ ялон сётэммы бере, калык лыктӥз. Кырӟаны кутскимы, табере выступать кароно, ним кулэ. Кема бырйимы - пӧртэм ӵектонъёс вал. Мон малпай, Чупчи дурын улӥськомы бере, соин ик герӟано шуыса. Ӵапак йырам шуккиз – «Чупчи гуръёс». Озьы 1997-тӥ арын октябре  коллектив кылдӥз. 
 Аспӧртэмлыкоесь - Кызьы репертуар бырйиды?
 - Валтӥсез луиз фольклор. Уйпал удмуртъёслэн кырӟанъёссы но эктонъёссы, йылолъёссы туж аспӧртэмлыкоесь. Мон татысь нырысьсэ кылъёстэк кырӟанъёсты кылӥ. Жаляса верано, али соос вуно ни. Нош концертъёсын быдэстӥськом ке, пересьёслэн жальыр синвуоссы васько. Репертуарамы сям-йылолъёс пыртэмын: «Сюан», «Армие келян», «Пудо келян», «Ӝыт пукон», «Йӧ келян», «Тулыс шулдыръяськон» композицимы вань. Берло дыре авторской кырӟанъёсты быдэстӥськомы. Ёросысь авторъёслэсь кылбуръёссэс кутӥськомы, мон ачим но гожъясько, вань братэлэн, Вячеслав Кирилловлэн, кырӟанъёсыз. Милям соин кыкнамылэн сборникъёсмы потӥзы ни. 
 Фольклор коллективлы композициез сцена вылын чебер возьматон понна, пӧртэм жанръёсты кутоно, вокалэз, хореографиез тодоно. Но ваньмыз со интыяз луыны кулэ. Дӥськут сярысь но рос-прос малпаськоно.
 - Кӧня адями коллективады ветлэ?
 - Али дас сизьым мурт. Котькуд аре кин ке но ватсаське. Соин нимысьтыз ужано луэ. Кырӟанъёсты-эктонъёсты дышетон сяна,  лулпуш дуннезэс усьтоно. Кудъёсызлы 70 арес котыр ни, нош кыӵе соос егитэсь, сэзесь адско, сцена вылын эшшо но егитомо. Кырӟась адями мӧйымонлы уг сётскы.
 - Кызь ар ӵоже тӥ калыклы шулдыр мылкыд кузьмаськоды? 
 - Бен. Штанигуртын юбилейной  концерт сётӥмы. Юн умой ортчиз. Трос калык лыктӥз, шуныт кылъёс веразы, юн чабизы. Тау шуэме потэ ваньмызлы, кин ужмес дунъя.
 - Кыӵе данъетъёсын пусъемын «Чупчи гуръёс»?
 - Наградаосмы юн трос. Ёросын, элькунын, кунын ортчылӥсь милемлы тупамон вань конкурсъёсы, фестивальёсы пыриськыны турскиськомы. Туэ гинэ кык Гран-при басьтӥмы ни, вить пол лауреатъёс луимы. Берлозэ «Поёт село родное» конкурсэ пыриськимы. Уйпал ёросъёс пӧлын нырысетӥ степенё лауреатъёс луимы но Глазов ёрослэсь данзэ элькунын утимы.
 Концертъёс бере керскисько - Лулчеберет удысын ужан – кыӵе со?
 - 1977-тӥ арысен мон культураын ужасько. Пыр калыкез паймытыны быгатоно. Нырысь ик, ас бордад ужано, тодон-валанъёстэ муромытоно. Куддыръя олокытысь идеяос йыре лыкто, куддыръя мукет адямиосын вераськем бере пото. Ӧвӧл кышкано выль амалъёсты кутыны. Тани возьматӥськомы ми «Трудовой» композициез, со кык люкетлэсь. Вераськимы нылпи коллективлэн кивалтӥсеныз Лена Шибановаен но кыкетӥ люкетсэ нылпиослы быдэстыны оскимы. Сыӵе чебер соослэн пӧрмиз – мон понна со шумпотон.
 - Калыкен ужан ведь кужымез юн кыске. Кызьы шутэтскиськоды, кытысь выль кужым басьтӥськоды?
 - Шедё бышкисьёсыз, вӧсь карисьёсыз но. Соку уг тодӥськы, пумитазы кыӵе кылъёс шедьтоно. Но одӥг пол олокызьы юн визьмо вераны быгатӥ. Котькудӥзлэн, шуи, Храме аслаз сюресэз, мон тынад сюрестӥд уг ветлӥськы, тон мынаметӥз. Туж секыт дыръя кужым Инмар сётэ. Ваньмон дыръям юн яратӥсько керттӥськыны.
  
 Оскон адямиез воштэ - Инмарлы оскиськоды-а?
 - Милям бабушмы вӧсяськылӥз, нош папмы кулэм бере, мамамы но кутскиз. Мыным но шуылӥз, тон «Молитвослов» басьты но лыдӟылы шуыса, мумылэн вӧсяськемаз туж бадӟым кужым. Улонын котькыӵе но дыръёс луо, но мыным Инмарлы оскеме юрттэ.
 Инмарлы оскыны кутскем берам, воштӥськи, чидась луи, калыкез кылзыны но кылыны дыши. Кин сюлэмаз осконэн улэ, со мукетъёсызлэсь висъяське. Ӵушъял кадь уг бышкиськы, мукетъёссэ валаны тырше. Егит дыръя ваньмы бышкиськиськом, но улон ачиз дышетэ, малпаськытэ. 
 - Кыӵе мылкыдын туннэ нуналды тырмемын?
 - Мытэм ужме егитъёс мед азьланьтысалзы ни. Сыӵе адямиос ёросамы вань.
 Альбина Бушмакина.
 Глазов ёрос.
   «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
   Грантлы – бадӟым ужъёс Удмуртъёслэн воршудъёсынызы герӟаськем йылол-сямъёсты улӟытонлы сӥзем проект дасям Глазовысь шаертодонъя клуб. Та ужзы грантэн пусъемын – 1 миллион но 200 сюрс манетлы. Нош проект улсын чаклам ужъёс радъяськозы ёросысь лулчеберетъя но туризмъя центрен ӵош.
 - Малпаськом но туж оскиськом, «ДондыДор» проектмы лулчеберетъя но шутэтсконъя интывылэн луэм сяна, научно-образовательной ужез нуоз. Али ини бордамы кыскиськомы но пайдаё ужаськомы ёросысь но карысь библиотекаосын, шаертодонъя музеен, гурт поселениослэн тӧроосынызы, гурт возёсъёслэн кивалтӥсьёсынызы, элькунысьтымы Йӧскалык политикая  но Лулчеберетъя но туризмъя министерствоосын, «Иднакар» музеен. Пыриськыны мылкыд каро Внедорожникъёслэн обществозы но, снегоходчикъёс, суредаськонъя школа, туспуктэм лэсьтӥсьёс.
 Нимысьтыз пусйысал шаертодосчиосты: утэм грантсы кыкнамылы пайдаё луоз. Уксё кутӥськоз куинь бадӟым ужъёсты радъянэ: апрельлы чакламын «Моя малая родина: воршуды ДондыДора» научно-практической конференция, лэнд-артъя «Легенды ДондыДора» элькун фестиваль инвожолы яломы, августлы пусйимы «Всеудмуртский Сход представителей воршудов» ужрадмес, - вераз центрысь ӧнерчи Алексей Дьяконов.
  
 Ас синмын адӟоно! Лулчеберетъя но туризмъя «ДондыДор» паркез ӧжыт ке но син уламы пуктыны, валтӥсь малпанъёссэ валаны  юрттӥз видеофильм. 
 - Шаерамы алигес матысь тодматскон ортчиз «Событийной туризмъя календарен». Та ужрадэ ми но пыриським. Адӟем карыса, видео амалэн со выллем уж дасямы. Но отын бадӟымъёсыз, тужгес яркытъёсыз учыръёс гинэ пусъемын, - валэктэ Алексей.
 Тулыспалэ ини пыриськыны быгатомы одӥгаз бадӟым но чебер ужрадэ – «Огни ДондыДора» квест-экспедицие. Ивор сётӥсь тылскемъёс ӝуатэмын луозы – кутскон сётозы Яр ёросын, Озёрки гуртын, нош йылпумъясез луоз Балезино ёросысь Гордино гуртын. Со вакыт ик Адамын вожвылъяськозы батыръёс. Эшшо одӥгез учкымон ужрад – куасэн бызьылонъя «Золотая лыжня» марафон. Мылкыд карисьёс ӵошатскозы пӧйшуран куасъёсын но пельпумазы шибодыен, 4 иськемез ортчыса.
 Котькинлы но тунсыко луыны медэ лэнд-артъя фестиваль. 4 нунал ӵоже, пе, со мыноз. Дондылэн музъем вылаз люкаськозы лэнд-арт ӧрын ужась усточиос. Соос дасялозы скульптураос, кудъёссэ котырысь инкуазьлэн тупась интыосаз инъялозы. Фестивальлэн программаез узыр,  трос мукет тунсыкоез луоз - ваньзэ вераса уд быдты. 
 Воршудъёслы сӥзем ужрад озьы ик узыр луоз котыр ласянь. Шаерысьтымы пӧртэм воршуд нимъёсты нуллӥсьёс вуозы «ДондыДоре». Кин ке, оло, ӵапак татын аслэсьтыз воршуд нимзэ тодоз.  Нош мар бордын вал вашкала удмурт нылкышнолэн чеберез? Тазэ вералозы-адӟытозы «Огненная луна» вожвылъяськонэ пыриськись нылкышноос. Татысь ик адӟомы фаер коллективъёсты – тылын ужасьёсты, фолк-рокез кыломы.
 Пусъёмы на: лулчеберетъя но туризмъя «ДондыДор» паркез усьтон вуоно арлы чакламын.
 Лариса Гурьянова.
 Глазов ёрос.
   Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
   - Ольга Михайловна, мар пумысен кылдытоно кариськиды ӟуч культурая центрез?
 - Курьяысь калык туж умой утьыны быгатэм старообрядческой культураез, ӟуч калыклэсь сямъёссэ, йылолъёссэ. Гуртамы вал вӧсяськон юрт но – староверъёс сое «молельный дом» шуо.
 Ёросамы со вакытэгес ик Удмурт культурая но Куинь культураосъя центръёс кылдӥзы вал. Соин ик ми малпамы, Курьяын ӟучъёслэн огазеяськонзы мед луоз шуыса.
 Ужан программа гожтӥмы, азьпала ужмес рос-прос чакламы.
 Вазьва арын культурая юртмы тужгес умойёсыз радэ потӥз но 100 сюрс манет грантэн пусъемын вал. Солы луыса, ми туала оборудование – видеоаппаратура, микрофон, мебель басьтыны быгатӥм.
 - Нош кызьы туннэ ужды азинске?
 - Центрамы арлыдоос понна «Зоренька» ансамбль кылдытэмын. Вераны кулэ, соос туж  чупресэсь, мыло-кыдоесь. Арганэн шудэ Юрий Макарович Фефилов, со ачиз но пенсионер ини. Шоро-куспо аресъем адямиос понна «Реченька» коллектив ужа. Та ансамбльмы элькун но ёрос радын ортчылӥсь конкурсъёсы, смотръёсы но пыриськылэ. Вань на фольклоръя нылпи коллективмы – «Ладушки» нимаське. Туж данъяськиськомы ми эктонъя коллективъёсынымы – «Грация» но «Забавушка». Таостэк одӥг ёрос ужрад но уг ортчы кадь. Кырӟасьёсмылы но, эктӥсьёсмылы бадӟым тау шуэм потэ, сыӵе мыло-кыдоесь луэмзы но дыр шедьтэмзы понна.
 Арысь аре ноябрь толэзе ортчытъяськомы «Кузьминки» вашкала калык праздникез, со – сӥзьылэн люкиськон но толэз пумитан луэ. Ӧтчаськом мукет поселениосты но. Нылкышноослэн яратоно ужрадзы - «Праздник рукоделия». Мар но уг лэсьто та кышномуртъёсмы ас киосынызы!
 - Ольга Михайловна, мар сюлмаськытэ туннэ культура удысын ужасьёсты?
 - Черкогуртамы туж ӧжыт ини егитъёс, соин ик вань ужмы арлыдоос но нылпиос понна радъяське.
 - Центрдылы но ужасьёстылы азинсконъёс но вормонъёс сӥзиськом.
 Елена Пономарева.
 Красногорск ёрос.
  
   Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
   Гуртын шулдыртӥз ВИА Нырысез клуб ужаны кутскем Тат Парзиын. Кызьы вера «Сепычкар» музейлэн али кивалтӥсез Фарида Касимова, нокыӵе заведующиез но отын вылымтэ, ваньзэ ужъёсты радъяллям-быдэстылӥллям гуртоос дэмен.
 Кылем даурлэн 50-тӥ аръёсаз огдырегес кыказ ик гуртын клубъёслы выль инты висъяло. Егитъёс нош мылысь-кыдысь тыршо соосты тупатъяны-чеберъяны. Сельсовет уксё висъя но Коӵышысь клубе нырысьсэ вуэ арган. Ӵапак та учыр кутскон сётэ хор кылдытонлы. РДК ласянь клублы аккомпаниатор но висъяло.
 60-тӥ аръёс яркыт но вунонтэм учыръёсын эшшо узыресь луо. В.С. Корепанов кивалтон вакыт гуртын ӝутӥське лулчеберетъя выль юрт. Со калыкез люка субботникъёсы, пӧртэм ужрадъёсы. Гуртоос туж шулдыр пусйылӥзы «Проводы русской зимы» праздникез. Клубын кылдэ аслаз вокально-инструментальной ансамблез. Со быдэс ёростӥ концертъёсын ветлылэ. Кырӟам-шудэм сяна, коӵышъёс бильярдэн шудыны кутско. Тазэ ужез гуртэ пыӵатыны сюлмаськем колхоз кузё Валерий Сергеевич Корепанов.
  
 Данъяськонзы – хорзы 70-тӥ аръёс тужгес пусйымон луо хорлэн ужаменыз. Солэн кивалтӥсьёсыз, вормонъёсыз сярысь вера «С песней по жизни» стенд. Хорлэн нырысетӥез кивалтӥсез вал Пётр Чумаков. 40-лэсь ятыр адями соку кырӟам хорын. Со вакытэ кырӟамъёс верало: Валерий Сергеевич, колхозэ выль ужасез кутыкуз, одно ик, пе, ивортылӥз, ӝытазе хоре мыноно шуыса. Озьы солэн мылкыдыныз но юн сямыныз, кырӟасьтэмез но кырӟась луылэм.
 - Коӵыше ужаны шедемелы туж тау карисько. Мон, оло, ноку но ӧй кырӟасал. Табере Ижын но кырӟаллясько, - шуэ пумиськонэ ӧтем Ростислав Ельцов.
 Хор вӧзын нимаз вылэм на дышетӥсьёслэн хорзы, воргоронъёслэн ансамбльзы. Огдыре Коӵышысь но Качкашурысь кырӟасьёсын огазеям хор но ужам.
 Тужгес шудо вакытэз хорлэн герӟаськемын крезьгурчилэн Геннадий  Матвеевлэн нимыныз. Со кивалтӥз, выль тунсыко композициос дасялляз. Кӧня выль кырӟанъёс чузъяськизы! Глазов пал хоръёс быдэс шаерын тодмо луо, соосты телевидение, радиое гожто.
  
 Выль улӟон сётӥзы Ӟеч пытьы кельтӥзы гуртысь лулчеберетлэн историяз 80-90-тӥ аръёс но. Кивалтон биньгозыосты кутэ егит ужась Любовь Гусева. Клублэсь ужзэ азьланьтонын кулэ ни вал тӥрлыкез но, костюмъёсты но выльдыны. Нош юртто сельсовет но колхоз: выль мебель, штораос, кырӟан но эктон костюмъёс басьто, азбараз ӟечыранъёс пукто. 
 Та аръёсы огез бӧрсьы мукетыз клубе вуо вынын сузэрен Володя но Вера Корепановъёс. Нырысез кема ӧз ке но ужа, историе кылиз ӟеч но выль уженыз – калыкез паймытӥз светомузыкаен. Нош Вера вань улонзэ сӥзиз лулчеберет удыслы, туннэ но тырше.
 
  
 Кинолэн дырыз Глазов ёросысь киносетьлы кутскон сётэмын вылэм кылем даурлэн 30-тӥ аръёсаз. Гуртъёсын кино возьматъяку, киномеханикъёс калыклы нимысьтыз верало-валэкто на вылэм кинофильмлэсь пуштроссэ, уката но удмуртъёс кулэяськиллям сыӵе ивортонлы.  Озьы пумен-пумен кинолы дышиллям но туж яратӥллям. Но киномеханикъёс окмымтэен, та уж ёросын секытэнгес радъяськем.
 Коӵыше кино вуэм 1962-тӥ аре. Завклубом Валерий Корепанов ачиз валэ пуксьыса вайылэм. Кино учкыны семьяен ветлылӥзы!
 Ӧжыт берлогес ини клубе инъяло выль аппаратураез. Кино возьматон борды басьтӥське Николай Поздеев. Озьы ик та ужен турско Равиль Таушев, Николай Веретенников. Асьсэлэн киномеханиксы вань бере, кино гуртоос учкизы ни нуналлы быдэ кадь. Бурдъёсыз потӥллям, кожалод, - сокем, пе, шумпотэм киномеханиксы, куке клубе  широкоформатной кино учконлы выль установка сётӥллям.
  
 Тодмо но гажамон Гусев Егит крезьгурчилэн Владимир Гусевлэн Коӵыше вуэмез лулчеберет удыс но гурт улон понна выль улӟонэн луиз. Жадёнэз тодытэк ужаз но туннэ но тырше со, крезьгуро дуннеез, нырысь ик, нылпиос мед яратозы, мед валалозы-дунъялозы шуыса. Нырысетӥ араз ик кылдытӥз калык инструментъёсъя оркестр: бадӟымъёс но, пиналъёс но шудӥзы. Ӟеч сяме пыӵаз крезьгуръя Чайковский нимо фестиваль, берло со ёрос радэ потӥз. Кырӟанъёсын уно бичетъёсыз ни Владимир Афанасьевичлэн. Вужъёссэ но, выльёссэ но кырӟанъёссэ гуртоос туж яратыса кылзо-пумитало. Та адями вылӥ данъетъёсын пусъемын - Росси Федерациысь но Удмурт Элькунысь дышетонъя удысысь сӥё-дано ужась.
  
 Кырӟан – со кужым Музейлэн выль адӟытонэныз тодматсконэ лыктэмын вал Щепин кузпалъёс но. Коӵышын ортчылӥсь та выллем ужрадъёсы соосты ӵем ӧтьыло. Уга кызё ар пала улӥзы-ужазы татын, егит даурзы та гуртэн герӟаськемын.
 Хоре Галина но Андрей Щепинъёс ӵошен ветлӥзы. Нош али бӧрсязы ваиллям туспуктэм, кудӥз семья реликвиен, пе, луэ. Сое туж утьыса возё, внукъёссылы возьмато. Туспуктэм вылын быдэс семьязы – асьсэос кузпалъёс, кык нылъёссы но пизы Ижысь сцена вылын, семья ансамбльёслэн праздниказы.
 - Кырӟанлэн бадӟым нравственной кужымез. Мумы-айыослэсь нылпиос но адӟем каро. Со вакыт Коӵышын быдэс гурт огъя улонэн улӥз. Татчы ветлыкум, нош но нош адӟисько, шумпотӥсько: кырӟанъёсмы, сям-йылолъёсмы азьланьтӥсько, - мылкыдзэ усьтэ Галина Григорьевна.
 Адӟытонлы сӥзем пумиськон йылпумъяськиз пичияк концертэн, сое быдэстӥзы лулчеберетъя юртысь творческой коллективъёс. Калык куремъя кырӟазы на Андрей Щепин но Ростислав Ельцов – сюлэмъёсты бугыртӥзы «Ветлӥ-ветлӥ колхоз садэ» тодмо удмурт кырӟанэн. Макем ӟырдыт кичабонъёсын учкисьёс соослы тау каризы!
 Лариса Гурьянова.
 Глазов ёрос.
   Ёростэ, калыктэ гажан мылкыдын   Дядьпи черкогуртын туж тунсыко ужрад ортчиз. Ми доры куное вуылӥз Яр каргуртысь «Ибырвесь» фольклор ансамбль (туспуктэм вылын). Солэн кивалтӥсез Евгения Наговицына вордскемын Борисгуртын (Коршуновоын), дышетскиз Люк шор ёзо школаын. Собере быдэстӥз Ижысь культурая училищеез. Яре ужаны кариськыса, туж вакчи дыр куспын огазеяз сыӵе муспотон но йӧно апайёсты, кудъёсыз калыклы ӟеч мылкыд кузьманы быгато. 
   Чузъясько вашкала но туала кырӟанъёс, крезьгуръя ширъяло но тапырто сцена вылтӥ вуюись выллем дэремен артистъёс. Сюан гурез кылыса, аслад егит даурад вуиськод кадь. Троссэ номеръёссэс кык воргоронъёс чебермало. Шер адӟод али пиосты сцена вылысь, нош Евгения быгатэм соосты но поттыны. Арганчизы усто шудэ баянэн но арганэн. Ӟуч кырӟанъёс но туж чебер чузъяськизы.
 Быдэс программазы пыӵа- мын ас ёростэ, калыктэ гажан мылкыдын. Кыӵе гинэ мусо кылӥськиз Женялэн гурт калыкезлы, ӵыжы-выжыезлы, дышетӥсьёсызлы тау каремез!
 Нош анаезлы сӥзиз Юлия Кузьминалэсь «Тон эн мӧзмы, анай» кырӟанзэ. Копак пушез бугыртӥз чебер, ненег куараез: Инмарен сётэм узырлык со.
 Концерт бырем бере яр куноосты чаен сектамы. Пӧртэм пыжиськем но пӧрам вайизы Женялэн анаез но родняез, песянайёс. Куноосты шулдыртӥз Дядьпиысь ветеранъёслэн «Мылысь-кыдысь» ансамбльзы. Кема чузъяськизы на ӵошен кырӟанъёс. Нокытын но, пе, такем шуныт ӧз на пумиталлялэ. Мылкыдзы инсьӧрозь ӝутскиз кадь.
 Шумпоттӥзы, серекъятӥзы, бӧрӟытӥзы дядьпиосты яръёс. Туж бадӟым тау соослы – удмурт калык культурамес вылэ ӝутэмзы, кылмес но аспӧртэмлыкмес утьыны юрттэмзы понна.
 Д. З. Волкова, Дядьпи черкогуртын улӥсь.
 Балезино ёрос.
   Шуныт пумиськон   Яр но Глазов ёросъёсын Удмурт Элькунысь калык артисткалэн Надежда Уткиналэн концертъёсыз ортчизы. 
   Одӥгез пумиськон Глазов карысь 16 номеро школаын радъяськиз. Отчы мон но шеди. Надежда Уткинаен котькудӥз пумиськон сюлэме пытьы кельтэ. Со быгатэ калыкез ас бордаз кыскыны. Маиныз? Синмаськымон тусыныз, огшоры луэменыз, улон шоры учконъёсыныз, аспӧртэмлыко куараеныз, лул- пушкысьтыз потэм кырӟанъёсыныз.  Учкисьёс азьын уг чеберъяськы, зэмос шӧдонъёссэ, малпанъёссэ уг ваты.
 Тани бадӟым классъёсын дышетскисьёсын но огкыл шедьтӥз. Котькуд кырӟанэз кичабонъёсын дунъяськылӥз. Нош «Лымы тӧдьыез» пиналъёсын ӵош мадизы, азьло котькуд чурзэ удмурт кылэ берыктыса.
 Нылъёс но пиос Надежда Эдуардовналы сюлмаськытӥсь юанъёссэс но сётыны быгатӥзы. 
 - Ку Тӥ кутскиды кырӟаны?
 - Ӵыжы-выжыосылэн верамзыя, 3 аресам «Валенки» кырӟалляй ни. Нош асме тодӥсько вить арескысен, «Лымы тӧдьы» яратылӥ.
 - Ку потӥды бадӟым сцена вылэ?
 - 1992-тӥ арын «Арганчи» ансамблен Москваын радъям «Русская зима» огъяросси фестивале пыриськимы. Концерт «Космос» гостиницаын ортчиз, сюрс котыр учкисьёсыз вал. Кышканэ ӧй вал, паймытӥз, сцена вылысен одӥг учкись но уг адскы шуыса.
 - Секыт-а вал удмурт кылэз дышетыны? 
 - Юн секыт. Муми но айи удмуртъёс вал, но семьяын ӟуч сямен вераськылӥмы. Удмурт кылэз кылылӥ, Яр ёросысь Байдалино гуртэ песянае-песятае доры вуылыкум. Удмурт кун университетын дышетскыкум «Чипчирган» ансамбльын мадьылӥ, соку ик удмурт кылэз но дышетӥ.
 - Кыӵе кылъёсын кырӟанъёс репертуарады вань?
 - Трос. Соос пӧлын финн-угор калыкъёслэн, со сяна англи, немец, француз, испан кылъёсын.
 Нылпиослэн куремзыя, Надежда Уткина, гитаразэ кутыса, карел кырӟанэз быдэстӥз.
 - Президентэз быръёнын кин понна куарадэс сётоды?
 - Мон оскисько Азьмуртмылы Владимир Путинлы.
 Концерт бере дышетскисьёслэсь мылкыдзэс юай.
 - Туж тунсыко пумиськон. Надежда Уткина милемлы ӟеч мылкыд но шумпотон кузьмаз, - огымысь кадь шуизы нылъёс но пиос.
 - Азьло со сярысь тодӥськоды ни-а вал?
 - Конечно. Ми творчествоеныз но, улон сюресэныз но тодматскимы, кырӟанъёссэ дышетӥмы.
 Надежда Уткина куинь ар ӵоже кык коркалы улэ ни – толэзь картэз дорын Швейцариын, толэзь татын. Шуэ, кунгож сьӧрын мон куноын, нош вордскем шаере одӥг – Удмуртия. Но кытын гинэ медаз улы, котькытын удмурт культураез вӧлмытэ.  
  «Иднакар» газетэз лыдӟисьёслы Надежда ваньзэ умойзэ сӥзиз.
 Альбина Бушмакина.
 Глазов кар.
 Туспуктэмез авторлэн.
              Актуально                    Котькуд манет лыдъямын   Кылем арняе люкаськылӥзы Глазов ёросысь депутатъёслэн комиссиоссы. Уно сюлмаськытӥсь юанъёс ӝутэмын вал. Соос пӧлын гурт поселениосын сюресъёсты возён, тупатъян но сузян, социальной найм амалэн улонниос понна дун тырон, юнматэмын шуныт сётонлы дунъёс. 
    22 Декабрь 2017   Подробнее...
              Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
    22 Декабрь 2017   Подробнее...
              Ас кужымзылы оско   Мироновъёслэн крестьян-фермер хозяйствозы Вӧёгуртлэсь палэнэ интыяськемын. Егит, таза, пальпотӥсь воргорон Максим Миронов – вить ар ӵоже КФХ-лэн кузёез луэ ни. Со азьланьтэ мумиз-айизлэсь кутскем ужзэс. 
    22 Декабрь 2017   Подробнее...
                  Гуртлэн лулчеберетэз – калыклэн мылкыдыз вылын   Коӵышысь «Сепычкар» музей нош пумитаз куноосты. Тодматӥз выль адӟытонэн, кудӥз сӥземын гуртлэн лулчеберетэзлы - солэн тунсыко но узыр историезлы. Совето Союз дыръя но со бере вакытэ гуртысь лулчеберетлэн азинскемез яркыт возьматэмын-усьтэмын Коӵышысь но Тат-Парзиысь клубъёслэн ужамзы, лулчеберет удысын лулысь-сюлмысь тыршем адямиослэн улон мылкыдзы пыр. 
    22 Декабрь 2017   Подробнее...
              Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
    15 Декабрь 2017   Подробнее...
              Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
    15 Декабрь 2017   Подробнее...
                  Мылкыдоесь но задоресь   Кылем толэзе Красногорск ёросысь Курья гуртысь «Дом русской культуры» ужъюртлы 10 ар тырмиз. Кылдэмез дырысен ик соин кивалтэ Ольга Чернышова. Культура удысын солэн огъя ужамез 20 арлэсь уно ни. 
    15 Декабрь 2017   Подробнее...
              Ваньзэ утьыны тыршоно   Балезино ёросысь гурт возёсъёс техниказэс толлы пуктӥзы. Арлы быдэ ортчылӥсь конкурслы йылпумъянъёс лэсьтэмын. Кытын кызьы сюлмаськиллям техниказэс утён пумысен, вераськиськомы ёрос администрацилэн гурт удысъя ёзэтэзлэн валтӥсь инженереныз Юрий Князевен.  
    07 Декабрь 2017   Подробнее...
              Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
    07 Декабрь 2017   Подробнее...
                  «ДондыДор», воршуд но лэнд-арт   Глазов ёросын азьланьтӥсько «ДондыДор» культурно-туристической парк кылдытон улсын ужрадъёс. Бадӟым ужез улонэ пыӵатон бордын мыло-кыдо тырше ёросысь Лулчеберетья но туризмъя центр. Проект гожтыса, кык пол ини грант басьтӥз. Кемалась ӧвӧл шумпотымон ивор вуиз: Президентлэн фондэзлэсь грант утӥллям. 
    07 Декабрь 2017   Подробнее...
              Мае кизёд – сое ик аралод   Удмурт Элькунлэн Данъян пул вылаз Лидия Петровна Михайловалэн нимыз пыртэмын. Со 20 ар ӵоже «Чупчи гуръёс» фольклоръя калык коллективен кивалтэ. Кырӟась, сям-йылолъёсты улӟытӥсь, со вань сюлмыныз шаерзэ гажа, калыкез понна сюлмаське. 
    07 Декабрь 2017   Подробнее...
              Выльдӥськон - шумпотонлы. «Коммунар» СПК-ын выль гид усьтӥзы.   Сӥё-дано ужрадэ пыриськизы вылӥ куноос: «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский, гурт удысъя управленилэн кивалтӥсез Галина Аверкиева, «КОМОС ГРУПП» предприятилэн Кезысь ёзэтэзлэн директорез Юрий Максимов, «Воронеж-мел» огазеяськонлэн тӧроез Виталий Биянов но гуртоос. Горд лента вандыны оскемын эштослэн кузёезлы Юрий Дягелевлы. 
    30 Ноябрь 2017   Подробнее...
                  Вуылӥм Казане   23-тӥ шуркынмонэ Казаньысь многопрофильной полилингвальной гимназиын ортчиз дышетскисьёслэн 4-тӥ научно-практической конференцизы. Солэн ужаз пыриськизы Глазов ёросысь пиналъёс но: Дондыкар школаысь Дария Хаймина, Куреггуртысь Станислав Третьяков но Диана Иванова, Удмурт-Ключиысь Ирина Князева. 
    30 Ноябрь 2017   Подробнее...
              Секытъёслы уг сётскы   Глазов ёросын сизьым ар ӵоже ини радъяське ветеранъёслэн «Золотой возраст» спартакиадазы. Нырысь аръёсаз ик со бурд улаз басьтӥз ӧлексыос куспын ортчылӥсь «Испытай себя» спортъя фестивалез. Соку ёросын тодмо луиз егит пилэн, Тугбулатовоысь Артур Лялинлэн нимыз. Ӧлексыос пӧлын сое азьпалтыны шуг. Та спортсменмы элькун радын но вожвылъяське, вормисьёс пӧлын ветлэ.  
    30 Ноябрь 2017   Подробнее...
              Шудэ мынам – нылъёсы бордын   Ольга Валериевна Ефремоваен улон-вылон сярысь вераськыса, куазьлэсь пеймытскемзэ но ӧм шӧдэ. Тани Стёпа эмеспиез но вуиз ни. Картсэ уж бере сюдон понна, Юля ӝогак гинэ сиён пӧсятӥз. - Ольга Валериевна сярысь мар верасал, - юасько эмеспиезлэсь. - Юн лякыт, пиналъёсыз сярысь сюлмаськись… Со – Оля мама! – чик могатэк, вазиз пумитам егит воргорон. Шуныт семья кусыпъёс - Оля та сярысь пичи дырысеныз малпаса улылӥз. 
    23 Ноябрь 2017   Подробнее...
     Предыдущие новости Следующие новости    Выжыосмы доры берыктӥськомы   16-тӥ толсуре Ижкарысь Калыкъёслэн Эшъяськон юртазы «Возвращение к истокам» нимо элькун вожвылъяськонлэн финалэз ортчиз. Глазовысь медучилищеысь студентъёс отысь вормонэн бертӥзы.    Ужрадлэн валтӥсь меретъёсыз: пӧртэм калыкъёслэсь лулчеберетсэс утьыны луонлык кылдытон но сое Удмурт Элькунысь студентъёс пӧлын вӧлмытон. 
   «Возвращение к истокам» ӵектослэн валтӥсь малпанэз - удысужлы (профессилы) дышетон ужъюртъёсын шаертодонъя отрядъёс кылдытон, егитъёсты шаерез эскерон ужлы дышетон но, элькунысьтымы гуртъёсы экспедицие потыса, соослэсь эскерон ужзэс радъян. Финалын отрядъёс асьсэлэсь эскерем ужъёссэс таӵе ӧръёсъя возьматӥзы: «Видеоролик», «Творческий отчет - презентация» (эскерем гуртын улӥсьёслэсь гожтэм сям-йылолъёссы вылэ инъяськыса лэсьтэмын), «Национальный обряд».
 Та ӵектос радъямын вал 2012-тӥ арын, но Глазовысь студентъёс ужрадэ нырысьсэ пыриськизы. Вожвылъяськыны мылкыд каризы медицинской училищеысь студентъёс. Кичӧлтӥсез луиз стоматологиен дышетӥсьсы Н. В. Никитина.
 - Классной часъёсын ми шаертодонлы нимысьтыз саклык висъяськомы. Рос-прос эскеримы Идна батырлэсь музъемзэ. Темаез милемлы матын луэ, соин ик та ӧръя тодон-валанъёсмес муромытыны малпамы. Одӥгаз нуналэ потамы Донды батырлэн музъемаз - Дондыкаре. Тодматскимы школалэн директореныз Н. П. Васильевен, дышетӥсьёсын. Удмурт кылъя дышетӥсьсы Раиса Резенова, Ашальчи Оки нимо премилэн лауреатэз, трос тунсыкозэ мачкиз удмурт сямъёс, йылолъёс сярысь Туж кельшиз музейзы. Нош клубын ми понна концерт возьматӥзы культура удысын ужасьёс. Паймытӥз калык коллективзы, эшшо но сюлэме кылиз Василий Богдановлэн, кызьы сое шуо Глазов ёросысь уӵы, кырӟамез.
 Конкурс сярысь милемлы ивортӥз Эшъяськон юртысь ӧнерчи Антонида Бёрдова. Дондыкар сярысь материалъёсмы вылэ пыкиськыса, ужрадлы дасяськимы.
 Презентация дасязы Анна Баженова, Саша Рогожников но Сергей Швецов, йылол возьматӥзы Мария Вахрушева, Валерия Лукашева, Мария Санникова, Ольга Самунова, Рустам Горшков, Антон Корнилов, Саша Шкляев. Операторлэсь но монтажёрлэсь ужзэ быдэстӥз Владислав Туров. Асьмеос но ӧм малпалэ вал, нырысетӥ инты понна дипломен бертомы шуыса. Сыӵе вылӥ дунъяз жюри Дондыкар сярысь видеороликмес.    
 Ужрадэ пыриськем студентъёслэн верамзыя, конкурс туж кулэлыко луэ, угось луонлык кылдытэ пӧртэм сям-йылолъёсын, калыкъёсын тодматскыны, шаерлэсь историзэ мургес тодыны.
 Альбина Бушмакина. Глазов кар.
 Туспуктэмез авторлэн.
   ФАП-ез пытсазы – висемысь дугдоно   4-тӥ декабре Президент Владимир Путин Федерал Собранилы вазиськоназ пусйиз, тазалыкез утён удысын радъям ужрадъёсты туж чакласа ортчытъяно. Коньдонэз шыръян чотын ортчыт мултэссэ лэсьтыны – эмъюрттэттэк адямиосты кельтыны уг яра. 
   Оптимизация азьланьтӥ- ське Глазов ёросын но: туэ пытсаськизы Педоновоысь, Полдарайысь но Озегвайысь ФАПъёс. Азьпалан мар луоз – вераны шуг. Кудпала учкоз элькун министерство – со пала ик тӧл пельтоз.
 Кытчы вазиськылозы эмъюрттэт понна та гуртъёсын улӥсьёс, та пумысен вераськиськомы Глазов ёрос администрациен кивалтӥсезлэн воштӥсеныз  Елена Поповаен.
 - Педоновоын ФАП-лэн юртэз туж вуж вал ни – тупатъяса толкез ӧй ни  луысал, собере гуртын улӥсьёсыз но сокем трос ӧвӧл. Соин выльзэ пуктон пумысен вераськон токма луысал. Но педоновоос шугъяськыны сокем ик кулэ ӧвӧл – вазиськыны быгато Парзи участковой больницае яке Удмурт Ключие. Со сяна, арнялы быдэ Гулёковоысь фельдшер доразы вуылэ – коркась корка ик ветлэ. Эмъюрттэтлы мургес кулэяськисьёс доры врачез ӧте яке со доры келя.
 Озегвайёс но Парзиысь больницае вазиськылозы, уго татысь медпункт озьы ик ӧссэ пытсаз. Улӥсьёслы туж ӝож – веть юртэз тупатъян кулэ уг кары, фельдшерзы но ас гуртысьтызы, но калык ичиен ставказэ калтӥзы. Кызьы вера Лидия Демидовна Королёва, милям лыдӟисьмы, лавкае тубыса, одно вирзӥбетсэс пересьёс мертаны пыраллязы, эмъюм отысь ик басьтылӥзы, кусказы йӧтэ яке кӧтурдэссы ӵогъя ке, фельдшерзы котьку ик юрттэт сётылӥз. Табере кӧня ке иськеме участковой больницае мыноно.
 Сыӵе ик адӟонзы полдарайёслэн. Отын 50-лэсь ичи улӥсез, ФАП-сэс выльдон-тупатъян сярысь вераськон ӧй вал. Эмъян удысысь чиновникъёс лыдъязы: Пониноысь участковой больницае куать километр ёрос ветлыны кыдёкын ӧвӧл. 
 Огдырлы Октябрьскийын шугъяськонъёс кылдӥзы - врачсы ӧвӧл, нылпиеныз декретын пуке. Ярам, таиз коть ӧнерчи дырыз вуиз ке, ужаны потоз.
 Секыт югдур Чажайын. Медпунктсылэн юртэз но вань, но ужасьсы ӧвӧл. Лыктыны нокин мылкыд уг кары. Егит специалистъёсты гуртэ кыскон пумысен Елена Анатольевна шуэ: «Кун политикаез воштоно, сотэк кадръёс ласянь югдур уз воштӥськы. Бюджет чотын дышетскид ке – уженыд берыкты со коньдонэз: мын отчы, кытын ӧнередлы кулэясько. Распределение амал выллем ужрадъёс кутоно».
 Галина Богданова. 
 Глазов ёрос.
 Туспуктэмез Л. Гурьяновалэн.
  
 Юртты вал но, эмъюм ӧвӧл  Кылем толэзе вуылӥмы Куреггурт палъёсы. Кожылытэк ӧм кельтэ Чудна гуртэ но. Тодэммы потӥз: кызьы азьланьтэ ужзэ пичи гуртысь ФАП, тазалыкез утёнъя удысын паськытэн оптимизация ортчон вакыт. 
 Тросаз пичи гуртъёсын сямен ик, Чудналан но калыклы эмъюрттэт сётон радъяське вуж пу коркан. Фельдшер Ирина Анатольевна Бротникова татын кемалась тырше, котькыӵе но дыръёсты адӟемын.
 Туэез оптимизация, одӥг ласянь, ӧжыт бадӟым шумпотонэн ӧз берытскы, шуыны луоз. Кызьы валэктэ кузёез, туала куронъёсъя пуктӥськись выль модульной ФАП лэсьтыны чаклало вылэм чуднаослы. Удысъя ёрос кивалтӥсьёс учкыны-эскерыны но вуылӥллям, выль юртлы инты но учкиллям. Но берло ивортӥллям: модульной ФАП Коротае лэсьтозы, отын, пе, улӥсьёсыз но тросгес.
 Нош улоназы пыӵам воштӥськонъёсты ке учконо, номыр ик ӟечез ӧвӧл. Ирина Анатольевна 20 ар ӵоже фельдшер луыса ужамын, нош санитарка но луоз шуыса, ноку ӧз малпалля. Но сыӵе дыръёс вуизы: санитаркалэсь 0,25 процентлы гинэ ставказэ кельтӥзы, озьы вань ужез ачиз фельдшер быдэсъя ни.
 Шугъяськытэ та дыре гуртоосты таӵе ужпум: эмъяськонние мыныса, кулэ эмъюм басьтыны уг быгато - сыӵе луонлыксы ӧвӧл.
 - Татчыозь карысь «Тазалык» аптекаен ужамы. Умой вал: мар кулэ, асьсэос ик вайылӥзы. Троссэ эмъюмез калык татысь ик бичалляз, со понна каре ветлонэз ӧй вал. «Тазалык»-ен кусыпъёсты дугдытӥзы, валэктӥзы, со, пе, частной аптека, табере государственноеныз ужалом. Вераны веразы, нош ку бен со луоз, тодмо ӧвӧл, - валэктэ югдурез ФАП-лэн кузёез.
 Но, кызьы луонлыкъёс сёто, ужзэ гуртысь фельдшер нуналмысь радъяны сюлмаське. Тани, кылсярысь, гуртоосты грипплэсь утён понна но одно ик прививкаос лэсьтэ. 50 мурт, шуэ, мылкыд каризы, пиналъёслы ке нош – та ужрад нырысь ик быдэстоноез луэ. Чуднаысь ФАП туннэ ужа ик, нош мар вите азьланяз, ачиз эмчи но, гурт калык но уг тодо. Валамон одӥгез: пинал мурт-а, пересь-а - ӟечлыко но дыраз сётӥськись эмъюрттэтлы кулэясько.
 Лариса Емельянова. Глазов ёрос.
   Кытчы вуттоз электрон сигарет   Котькуд адями тодэ, никотин тазалыклы кышкытлык вае шуыса. Умой, кысконлы пумит закон кутӥзы, али тамакез рекламировать карыны уг ни лэзё. Но тамак поттӥсьёс олокыӵе но амалъёс шедьто. Улонэ электрон сигаретъёс пыӵало. Соос пушкы озьы ик никотин пыре, но ичигес. 
   Азьло тазалыклы кышкытлыксы сярысь трос верало вал, нош собере шуыны кутскизы, соос, пе, урод сямлэсь куштӥськыны юрттозы. Электрон сигарет кемалась гинэ улонамы пыриз. Ортчем дыр ӵоже эскеронъёс возьматӥзы: тамаксэ 2% гинэ куштӥз, нош электрон амалэн пурккетӥсьёс эшшо но тросгес кыскыны ӧдъязы. Егитъёс арбериез азьло чеберъяськон вылысь ымазы поно, нош бӧрысь урод сямен эшъясько ни. Сыӵе малпанэ вуизы Англиысь, Америкаысь, Германиысь, Россиысь ӧнерчиос.
 Пӧртэм кунъёсын егитъёс пӧлын юалляськонъёс ортчытэмын вал. Кореяын 70000 адями пӧлысь 80% шуизы, электрон сигарет но, тамак но, пе, кыскиськомы. Созэ но, тазэ но одӥг компаниос потто. Шат соос адямилэн тазалыкез сярысь сюлмаськозы? Табыш (прибыль) сярысь гинэ малпасько. Специалистъёс верало, кыскон ӵем лек пыктосъёсы вуттэ, нылпи ваён органъёс курадӟо, ДНК сӧриське шуыса.
 Никотинлэн организм вылын уродэн шӧдӥськемез сярысь трос гожъямын, со -йырез поромытӥсь сурет, яд. Нош ческыт зыно ватсэтъёс (ароматизатор) никотинлы вире ӝоггес пыӵаны юртто на.
 Туннэ нуналлы электрон сигаретъёс сертификация пыр уг ортчо, соин ик ӧвӧл тодмо, кыӵе суретъёс отчы ватсамын. Та продукциез кыскисьёс ас тазалыксы вылын эксперимент ортчыто. Кытчы со вуттоз, аръёс ортчыса, тодмо луоз.
 Зоя Якупова.
   Та ужез кулэен лыдъясько, - шуэ Глазов ёросысь устоез шахматист Дмитрий Родионов   Шаерамы старт сётэмын ини элькун тол гурт шудонъёслы. Финалэ потон понна нюръясько спортлэн шудон ёзэтъёсызъя ӵошатскись командаос. Таяз шутэтскон нуналъёсы Дэбесын пумиськозы кечато пул сьӧрын вожвылъяськисьёс. Глазов ёрослэсь данзэ утёзы Лия Вершинина, Дмитрий Родионов но Матвей Ядрышников. Таӵе командаен соос нырысьсэ пыриськозы. Гурт шудонъёсын пӧлысьтызы тужгес но кема шудэ ини Дмитрий. 
   - Песятае яратылӥз шахматэн шудыны, со ик монэ дышетӥз. Вордски мон Кезын, но семьямы выжиз улыны Як-Бодья ёросэ, Селычкае. Отын 2-тӥ классысен ини кутски шахматъя секцие ветлыны, соин кивалтӥз ёросысь одӥгез кужмоез шахматист Николай Перевощиков. Солы луыса, вылӥ вормонъёсозь ӝутскыны быгатӥ: ёросын 5 пол чемпион нимез басьтылӥ. Аслам огъёзоосы лябесьгес вал, соин бадӟымъёсыныз шудылӥ. Быгатонлыкъёсме азинтыны луонлыкъёс вал, университетын дышетскыкум но. 2010-тӥ аре мон вуи Глазове, ужасько Глазовысь архитектурая но лэсьтӥськонъя кивалтонниын, валтӥсь специалист-эксперт луыса. Соку ик кутски Глазов ёрос понна гурт шудонъёсын вожвылъяськыны.
 - Элькун радын учконо ке, кыӵе интыын сылэ командады?
 - Арысь аре азямы сыӵе ужпумъёс пуктӥськомы: нырысь ик - 10-эз кужмоосыз пӧлы шедьыны, эшшо ӟечгес - финалэ потыны. Ӝутскыны пӧрме, кылем аре 9-тӥ инты басьтӥмы ни, но финалэ потыны ӧз удалты на. Туэ 5-ез кужмоосыз радэ потыны тыршомы. Вожвылъяськисьёс золэсь, уката но егитъёс. Тани пусъёмы уваосты, можгаосты, красногорьеосты – юн быгатыса шудо, спортъя мастеръёссы вань. Красногорье та удысын адӟем карымон луэ – кыӵе кужмо кизилиосты  будэтэ! Шахматэн шудон отын - ӟеч сямын.
 - Удмуртиын «Шахматы в школах» выль проект улонэ пыӵалоз, со улсын 25 школаосын 1-тӥ классын дышетскисьёс понна нимысьтыз урокъёс радъяськозы. Шумпотымон, проектэ шедемын Красногорск ёрос но, Як-Бодья ёросэд но. Тон кызьы та проект шоры учкиськод: кулэ-а школаын шахмат? 
 - Одно ик. Та ужез туж кулэен но ӟечен лыдъясько, ваньмаз школаосы со мед вуоз вал. Мон ачим но быгатонлыкъёсме школаын будэтӥ-юнматӥ ук. Пиме 3 арескысеныз шахматъёсын тодматӥ. Али солы 4 арес, тыро-пыдо шудыны чиданэз уггес тырмы на. Малпасько Матвей Ядрышниковлы сётыны, со карысь ДДК-ын секция нуэ. Отӥяз пичи нылме но шахматлы лӧпкыто.
 - Нош ачид спортъя мастер луон сярысь малпась- киськод-а?
 - Школаын но университетын дышетскыкум, нуналлы быдэ шахматэн шудылӥ. Али озьы уг ни пӧрмы, тросгес дыр висъяське ужлы но семьялы. Пенсие потӥ ке, оло, та малпанэз быдэстыны быгато.
 -  Вань-а шахмат дуннеын сыӵе адямиос, кудъёсыз тон понна адӟем карымон луо?
 - Пинал дыръям со вал Александр Алёхин – дуннеысь одӥгез кужмоез шудӥсь, "Король шахмат" сое нимазы, шахматэн шудонъя со вал 4-тӥез дуннеысь чемпион. Нош тодӥ мон со сярысь книгаысь, кудзэ муми кузьмаз вал, ёросын чемпион луэме бере. Алёхин туж юн теоретик вылэм, шуглэсь но шуг комбинациосыныз висъяськылэм. Али мон матысьгес тодматскыны вырисько Каспаровлэн теориеныз, таиз шудӥсьмы луэ 13-тӥез дуннеысь чемпион. Шахматэн шудон али сыӵе ни: макем ӟеч тон тодӥськод теориез, сокем бадӟым луонлыкед вормыны. Шахматлэн азинсконэзлы паськыт сюрес усьтӥз на интернет. Вань виртуальной секциос, кудъёсаз ачим но шудыны тыршисько, быгатонме ӝутон-юнматон понна.
 - Бадӟым тау тыныд, Дмитрий. Малпанъёсыд мед быдэсмозы! 
 Лариса Гурьянова.
 Глазов ёрос.
   Выль ужрадлы – уно вормонъёс!   Туж ӧжыт дыр кылиз на калыккуспо радын ортчись куасэн бызьылонъя Галина Кулакова нимо марафон кутскытозь. Куасэн бызьылонъя марафонъёс Россиын ӟеч сяме пыӵамын – тужгес бадӟымъёсыз кызьлэсь ятыр. Одӥгез тужгес кемаласез – «Праздник Севера» нимо Мурманской марафон. Дас аръем юбилейзэ туэ сезонэ пусъе Дёминской марафон, Ярославль улослэн данъяськонэз. Озьы ик данзы бадӟым Югорской, Московской, Казанской, Самарской марафонъёслэн. 
   Шаерамы куасэн бызьылонъя марафон нырысьсэ радъяське. Ӵошатсконъёсы пыриськыны мылкыдоос трос. Марафонлэн сайтаз пырыса, списокен тодматскыны луэ. Пӧлазы тани нимо-дано куасчиосмы: Можгаысь Дмитрий Япаров, Кезысь Константин Главатских, Балезиноысь Владислав Азанов но мукетъёсыз. Тужгес но паймымонэз – Галина Кулакова ачиз но марафонэ потыны дасяське. Нош Шаркан ёросысь Хохряковъёс быдэс семьяен кадь пыриськыны медо. Анайзы 60 арессэ ортчемын ни - ӵошатсконъёслэсь уг палэнскы, бадӟымез Коля пиез кема аръёс Россилэн сборной командаяз пыре, стартэ потозы солэн эшшо кык вынъёсыз.
 Вожвылъяськонлы мылысь-кыдысь дасясько ни Глазов ёросын но. Эстафетаын ӵошатскозы кужмоосыз егит спортсменъёс: Качкашурысь Егор Шкляев, Адамысь Антон Дзюин но Глазовысь Никита Корякин.
 - Марафон сярысь тодӥ гинэ, пыриськоно шуыса малпай. Личной забегын вожвылъяськыны чакласько вал, но ӵектӥзы ёрос понна эстафетаын бызьылыны. Таиз но тунсыко потӥз, соглаш кариськи. Эшъёсы – тодмо спортсменъёс, али ӵошен дасяськиськом. Ӵошатсконъёслы ӟеч-ӟеч дасяськон понна куасэн нуналлы быдэ бызьылыны умой вылэм, но ужысь ваньмыны уг луы, - вера Антон Дзюин.
 Куасъёсын со эшъяськем пинал дырысеныз. 4-тӥ классысен ветлэм Адамысь спортъя секцие, кудӥныз кивалтэм тодмо тренер Анатолий Богданов. Соку ини кыдам элькун но огъяросси радын ортчылӥсь ӵошатсконъёсын. Малпаллям улонзэ спорт удысэн герӟаны, но чакламъя пӧрмымтэ. Озьы ке но, куасъёсын Антон уг люкиськы. Собере ужез но солэн  котыр ласянь таза луэмез кулэ каре: Россиысь МЧС-лэн Глазовысь ёзэтэзлэн поисково-спасательной службаяз тырше. Спортивной формазэ пыр возьыны-юнматыны сюлмаське, нимысьтыз дышетскемын на Воронежысь водолазной школаын. Ӵем гинэ ас удысазы ӵошатсконъёсын вожвылъяськоно луэ. Кемалась ӧвӧл Краснодарын ортчем калыккуспо ӵошатсконъёсын командазы 2-тӥ инты басьтэм.
 Ушъямон соиз но: героймылэн семьяяз куинь нылпиос будо. Кык пиоссы спортэн эшъясько, бадӟымезлы, пе, спортлэн шудон ёзэтъёсыз сюлэмызъя, нош пичиезлы – куасъёс. Матвейлы 8 арес гинэ на, но со бубиныз ӵош  дасяське марафонын ӵошатскыны. Нылпиос понна нимысьтыз старт сётэмын луоз, соос 2 иськемез бызьылозы. Матвей понна та луоз нырысетӥез бадӟым ӵошатскон.
 Ваньзылы сӥземы капчи куас сюрес, чидан но вормон! Кызьы шуо: марафонлэн стартаз потӥд но финише вуид ке, тон ини – вормись.
 Лариса Гурьянова.
 Глазов ёрос. 
   Ачид ке ӧд, кин утёз?   Мукет кунъёсын сямен ик, Росси Федерациын но та нуналэз пусъё 1988-тӥ арысен. Спидэн нюръяськонлэн символэныз лыдъяське горд лента – озьы ӵектӥз суредась Франк Мур, ачиз но со та висёнлэсь утиськыны быгатымтэ. Туэ 1-тӥ ноябрьлы Удмуртиын ВИЧ-инфекциен 7739 висисьёс чотамын. Соос пӧлысь 844-езлэн - висёнзы туэ гинэ шараямын вал. Ортчем аръёсын ӵошатыса, со 43,8 процентлы тросгес луэ. 
   Тужгес трос черлало та висёнэн, вирсэръёсазы наркотикъёс бышкаса -  56,7 процентэз. Но берло дыре тросгес луизы ог-огенызы кӧлан кусыпъёс пыр черламъёс: 2015-тӥ арын 10 толэзь куспын 42, 9 процентэз озьы висьыны кутскизы, наркотикъёс пыр – 42,2 процентэз.
 Арессыя ке верано, али висьыны кутскемъёс пӧлын трос луо 25 аресъемъёс но солэсь бадӟымъёс (2015-тӥ арын – 87,9 процентэз).
 Берло дыре бадӟым саклык висъяське дун тырытэк обследованиос ортчытэмлы, эмъяськонлы, висёнэз мумылэсь вордскем нылпилы выжонэз алонлы.
 16-тӥ ноябрьысен 15-тӥ декабрёзь шаерамы радъяське Спидэн нюръяськонъя месячник, со улсын ортчытъясько пресс-конференциос, семинаръёс, котырес ӝӧкъёс. Соосты орчытонлэн мугез – висён сярысь мачкон, калыкез солэсь утён.
 Та чер сярысь паськытгес тодэмды яке обследование ортчемды потэ ке, вазиськыны луэ 8 (3412) 21-35-94 телефон номеръя. 
 Елена Волкова.
   Тэшкылиос витё воспитательзэс   Ново-Еловоын улӥсьёс трос аръёс ӵоже нылпи сад витё ни. Ӝоген со ӧсъёссэ усьтоз. Гуртысь тэшкылиос ульчаын шир гинэ куасэн нискылало. Усё, султо, нош ик вырйылэ тубыса ширто. Нылпиос дырзэс омырын ортчыто, малы ке шуоно гуртын нылпи садзы ӧвӧл. Школалэн директорез Екатерина Шкляева верамъя, выль школа пуктэмын 1997-тӥ арын. Чакламъя, со школа-сад кулэ вал луыны, но соку сад ӧз усьтэ. 
   
 - Со дырысен нылпи сад понна выриськомы, - мачке Екатерина Анатольевна. - Матысез Ёжевоын интыяськемын, нуллыны кыдёкын, пиналъёс мумы-айыосынызы, песянай-песятайёсынызы будо. 
 - Нырысетӥ классэ лыктӥсь- ёс дасесь-а дышетскыны?
 - Котькыӵеез вань. Кудӥз лыдӟиське-лыдъяське ни, кудӥз букваосты но уг тоды. Секыт йӧтэ покчи классъёсын дышетӥсьёслы. Пиналъёсмы ичи, одӥг дышетӥсь огдыре кык классэн ужа.
 Школаез усьтыку, дышетскем 170 адями, нош али 43 мурт гинэ кылемын. Сомында люкасько сизьым гуртысь нылпиос. Абашевое но Глазгуртэ школа автобус нуллэ, нош Беляновоысь, Кочуковоысь, Кельдыкиысь, Эшметысь пиналъёс пыдын ветло.
 - Туэ Шамарданысь кык нылпи ватсаськиз на, соосты мумы-айыоссы машинаен нуо-ваё.
 Трос курадӟонъёс вал Кельдыки-Эшмет сюресэн. Гужем сое тупатъязы-выльдӥзы, выль аре со гуртъёсы но школа маршрут усьтӥськоз.
 - Пиналъёс ичиёмо, малы ке шуоно, гуртъёсын уж ӧвӧлэн, трос егит семьяос палэнэ кошко, - шуэ Екатерина Анатольевна. – Берло дыре гинэ туж ичиёмизы Абашево, Шамардан гуртъёсын улӥсьёс. Ново-Елово «Луч» эштос вӧзын возиське на.
 - Нош нылпи садэ лыктӥсь луоз-а?
 -  Мумы-айыослэсь куронъёс ӧм на кутэ. Но малпаськомы, Ново-Еловоысь дас вить адями котыр луыны кулэ шуыса, озьы ик пичи гуртъёсысь. Сад чакламын дас сизьым пилы но ныллы.
 Нылпи сад интыяськоз школа юртлэн нырысетӥ этажаз. Тупатъян-выльдон ужъёс мытэмын вал кылем феврале, выль ар бере корка пырон каромы шуыса малпаськомы. 
 Ужъёс йылаз-пумаз вуо ни. Али басьтӥськомы на мебель, посуда, документъёс бордын тыршиськомы. Школамы нимаськоз школа-сад, кивалтӥсез одӥг луоз. Но ум шедьтӥське воспитатель. Быдэс ар утчаськомы ни, нокин но мылкыд уг кары татчы лыктыны.
 - Сыӵе адями шедиз ке, улон инты ӵектоды-а?
 - Со сярысь малпаськиськомы.
 Школа азбар но чидатэк вите дыдыосты но этеосты. Соос понна пуктэмын кирпичлэсь выль веранда, инъямын яркыт буёло гурезьёс, шудон тӥрлыкъёс.
 Тани-тани улӥсьёслэн кема витем малпанъёссы улонэ пыӵалозы. 
 Альбина Бушмакина. Юкаменск ёрос.
 Туспуктэмъёсыз авторлэн.
   Луоз-а клуб?   Сюлэмшугъяськытӥсь юанъёсынызы адямиос меӵак вазиськыны быгатӥзы кивалтӥсьёслы. 12-тӥ  декабре, Россиысь Конституцилэн нуналаз, Калыкез пумитан нунал ортчиз. 
   Кылсярысь, Юкаменск ёросысь ӧлексыослэн огазеяськонзылэн кивалтӥсез Альберт Абашев ӝӧквыл шудонъёслы - «Новус» «Шаффлборд», «Джакколо» -  кулэяськемзэс вераз. Ёрос администрациын оскытӥзы,  куд-ог шудонъёсты басьтыны луонлыкъёс шедьтозы шуыса, нош куд-огзэ Юкаменскысь киужъёсъя юртын лэсьтозы.
 Глазов ёросын 48 мурт вазиськисез вал, соос пӧлысь укмысэз ёрос администрацие  ветлӥз, отӥосыз - поселениосы. Калыкез сюлэмшугъяськыто пӧртэм ужпумъёс: сюресъёсты выльдон-тупатъян, коммунальной услугаос сётон, тазалыкез утён, чагыр эстӥськонэз пыртон, интернет… Ваньмыз сётэм юанъёс санэ басьтэмын. Соку ик 8 ужпум сэрттэмын-пертчемын вал, 5-ез уже кутэмын, таосызлы толэзь ӵоже валэктонъёс сётэмын луыны кулэ.
 - Тат.Парзиысь улӥсьёс гожтэт ваизы, клубез тупатъяно шуыса. Туннэ нуналлы гуртын 170 мурт улэ. Та ужпумез палэнэ ӧвӧл кельтоно, одно ик юрттыны тыршомы, - вераз «Глазов ёрос» муниципал кылдытэтысь Депутатъёслэн кенешсылэн тӧроез Владимир Терский. – Пепеляевъёслэн трос нылпиё семьязы улэ карын, нош корка пуктэ Семёновка гуртын. Шуг-секытъёссы выль юртлы документ люканэн герӟаськемын.
 Кылем аръёсты ке верано, Глазов ёросын 2014-тӥ арын 40 мурт вазиськиз вал,  2015-тӥын - 49, нош кылем арын – 43 мурт.
 Нина Дзюина.
 Глазов, Юкаменск ёросъёс.
   «Ӝутэлэ, ӝутэлэ, ӝутэлэ Удмуртъёс мыкыртэм йыръёстэс»   Кутскиз вань удмуртъёслэн 13-тӥ Бадӟым Ӧтчамзылы дасяськон.   Соин но ужамзылы йылпумъянъёс лэсьтэмен валче вань удмуртъёслэн «Удмурт кенеш» улосвылкуспо мер огазеяськонзы «Удмурт Кенеш» огазеяськонлэн ёрос но кар ёзэтъёсыз конференциос ортчытъяло. 20-тӥ ноябре сыӵе ужрадъёс радъяськизы Яр но Глазов ёросъёсын. Люкаськемъёсты ӟечкыланы, удмуртлыкез утёнын кулэ ужрадъёс пумысен вераськыны вуиллям Йӧскалык политикая министр Лариса Буранова но «Удмурт кенеш» ассоциацилэн вице-президентэз Валерий Хохряков, интыысь кивалтӥсьёс, поселениосысь делегациос, фольклор коллективъёс, вань мыло-кыдо удмуртъёс. 
   Ас бордысен кутсконо Кыӵе юанъёс золгес вӧсь каро сюлэмзэс яръёслэсь? Та пумысен вераськон итӥз ёросысь тӧро Тамара Николаевна Уткина.
 - Глава музэн туж потэ вал Ярын но ёросын тросгес удмурт кылэз кылэм. Арысь аре  мед со паськытасал но муромысал. Возьыт мыным, 20 ар Удмуртиын улыса, удмурт кылын вераськыны ӧй дышы, но со мыным туж яра – чебер, небыт потэ. Ӵыжы-выжыосы дорам куное лыктыса вожъясько, удалтӥз тыныд, шуо, лякыт, ужась, куноятыны яратӥсь калык пӧлын улӥськод-ужаськод.
 Яр ёросын 60 процентэз улӥсьёсмы – удмуртъёс. Соин районмы юн удмурт шӧмо мед луысал. Сцена вылысен но англи кылын интые нылпиослэсь ӵемгес удмурт кылын кырӟамзэс кылэм потэ.
 Умой ни соиз, берло дыре удмуртлыкен герӟаськем ужрадъёс йылӥзы но йыло. Но мон тазьы верасал: яратэ кылдэс, гажалэ калыктэс. Тӥ туж дӥсьтӥсьтэм, возьдаськись, каньыл, лякыт, артысь улӥсьёсты валась калык, но туэ сэзьгес кариськоно, юн сямдэ возьматоно, оло, куке-соку возьытэз валасьтэм но кариськоно.
 Тамара Николаевна немыз понна гинэ ӧз, зэмзэ тунсыкъяськыса вераз интыысь удмурт кенешен, библиотекаосын, музейёсын, школаосын но сад-яслиосын радъям ужрадъёс сярысь. Кыл сётӥз, удмуртъёслэн огазеяськонзылы быгатэмезъя администрация юрттоз шуыса. Но малпанъёс-чакланъёс (инициатива) мед потозы калыкысь.
 Кызьы пусйиз докладаз азьветлӥсь Валентина Михайловна Дементьева, ёросысь «Удмурт кенешен» та аръёс куспын ичи ӧвӧл лэсьтэмын,  сюлэмшугъяськытӥсез но тырме. Огез соос пӧлысь – Озёркиысь школаез пытсан. Ӵапак та гуртын «Ошмес син» удмурт культурая центр кылдытэмын. Кӧня сое радъян понна кужым но дыр быриз. Школа ӧсъёссэ ворсаз бере, калык кошке, гурт быре, соин валче удмуртлык кулэсме. Вылӥ депутатъёслы вазиськыса, та югдурлы тросгес саклыксэс висъяны куриз со.
 Вераськисьёс мукет но ужпумъёсты ӝутӥзы, дэмланъёс сётӥзы. Кылсярысь, Андрей Вячеславович Иванов, интыысь полициен кивалтӥсь, удмуртлыкез утён понна сюлмаськись воргорон, шонерак вераз: кутсконо ас бордысен – тросгес пинал вордоно, аслыд кивоштӥсь будэтоно, гуртэз улӟытоно, со понна скал, пудо возёно, сотэк гурт пашмоз, озьыен, калык быроз-кошкоз.
 Туннэ нуналлы Яр ёросын дас школаос пӧлысь кыказ гинэ удмурт кыл дышето, куд-огаз факультатив амалэн турско. Мыло-кыдо та ласянь Ворца палъёс. Со адӟиськиз школаысьтызы Яна Дюкиналэн вераськемысьтыз но: «Милям гуртамы пӧртэм калыкъёс ке но уло, удмуртсэ ваньмыз тодо». Кылсярысь, Уканын, ӟуч черкогуртын, кыкетӥ арзэ факультатив амалэн ке но, удмуртсэ дышето.
 Мыло-кыдоос тыршо, турско. Сыӵеосты кенешын пусйытэк ӧз кельтэ: таукаронъёсын, грамотаосын, син-пель кузьымъёсын, сяськаосын дунъямын Елена Булдакова, Анастасия Семенова, Ирина Семакина но мукетъёсыз.
 Яръёслэн ужъёссылы йылпумъянъёс но ӵектонъёс сётӥзы Ижкарысь куноос. Лариса Буранова но Валерий Хохряков удмурт кыллэсь данзэ, санзэ ӝутон понна ваньмылы ӵош тыршоно шуизы. Ваньмыз, пе, потэ семья бордысь, отысен ик кутсконо.
 Делегатъёс быръемын Собере вылӥ кивалтӥсьёс глазовъёсын пумиськыны мынӥзы. Татысь ёзчиос куноосты но вань лыктэмъёсты кырӟанъёсын, перепечен пумитазы. Герберын, кыӵе ке мукет юмшанын кадь. Но залысен шӧдӥськиз: конференция – со шулдыръяськон гинэ ӧвӧл. Удмуртъёс азьын ужпумъёс трос, соосты сэрттоно-пертчоно. Мар лэсьтэмын, со сярысь тупен-тупен верамын вал Инесса Анатольевна  Рябовалэн докладаз. 
 Прениосын вераськисьёс пӧртэм лэчыт ужпумъёсты ӝутӥзы удмурт кылэз утён но нылпиосты школаын дышетон пумысен. Кылсярысь, сяме пыӵаз ини «Мынам пичи дуннее» научно-практической конференциос ортчытъян. Кӧня ке ар ӵоже ини удмурт кылэз дышетонъя курсъёс радъясько, туэ кар администрациын ужасьёсты татчы кыскыны ӵектэмын. Бадӟым ужрад – «Современное состояние воршудно-родовой организации удмуртов» семинар - ортчытэмын вал, Ижысь но Глазовысь тодосчиосты, музейёсын но библиотекаосын ужасьёсты, суредасьёсты, художественной школаын дышетскисьёсты отчы кыскыса. Соин валче люкаськылӥз воршудъёслэн огъяудмурт кенешсы. Трос пол ортчытъямын пӧртэм пумо адӟытонъёс. Удмурт лулчеберетэз улӟытонын но утёнын асьсэлэсь ӧрзэс шедьтӥзы ни егитъёслэн «Пумитан», арлыдоослэн «Посиделки», «Горд палэзь»  но мукет ансамбльёс. Арысь аре паськыта «Пичи Чеберайёс но Батыръёс», «Ӵыжы-выжы выжыкыл», «Удмурт гуръёс» конкурсъёсты радъян. «Табань» клуб но калыкез бордаз кыске.
 Покчиосты удмуртэз пала кыскон уженызы тодматӥз 35-тӥ номеро сад-яслиысь воспитатель Надежда Абашева. Соос конкурсъёсы, пумиськонъёсы, семинаръёсы  пыриськем сяна, нуо «Ошмес син» кружок, отчы ветло мумы-бубыос но. Татын ужасьёс оско, куке удмуртлыкез утён вамышъялоз нылпи сад – школа – ВУЗ – кыткетын, соку ужзылэн емышез адӟиськоз. 
 Йылпумъянъёс лэсьтэмын, сӥлы карыса пусъемын но пӧртэм таукаронъёсын данъямын трос глазовъёс – Ольга Шиляева, Надежда Никитина, Любовь Захарова, Маргарита Чибышева, Ольга Александрова но мукетъёсыз. Эшшо одӥгез тужгес пусйымонэз – Глазов ёросын сӥё-дано муртъёсты эмчилэн, профессорлэн Александра Ивановна Перевощиковалэн нимыныз данъян. Та премилэн нырысетӥез лауреатэз луиз Глафира Всеволодовна Сизова, Адам гуртысь кышномурт, кема аръёс ӵоже сад-яслиысь нылпиослы удмуртлыкез пыӵатӥсь но музей кылдытӥсь. 
  
 Конференцилэн мукетыз валтӥсь ужпумез луэ правлениез но ёзэтэн кивалтӥсез быръён. Яръёс азьветлӥсе кельтӥзы Валентина Михайловна Дементьеваез ик, солы ик дан сётэмын удмуртъёслэн съездазы мыныны. Глазовъёс но, выль правление бырйыса, Инесса Анатольевна Рябоваез ик кивалтӥсе кельтӥзы, солэн юрттӥсез луиз Антонида Борисовна Бёрдова, нош Бадӟым Ӧтчаме делегатъёс быръемын.
 Конференциос ужзэс йылпумъязы концертъёсын – яръёсты асьсэлэнъёсыз шулдыртӥзы, глазовъёсты – Глазовысь но ёросысь артистъёс. Собере Штанигуртын радъяськиз этнодискотека.
 Галина Богданова.
 Яр, Глазов ёросъёс.
 Туспуктэмез Л. Гурьяновалэн.
   Анайлы сӥзьыса   Россиын Анайлэсь нуналзэ пусъёнлы кутскон сётэмын вал 1998-тӥ аре, солы кичолтӧн понӥз Кун Думалэн нылкышноосын, семьяосын но егитъёсын ужанъя комитетэз. Семьяосын но, ужась коллективъёсын но со ӝог гинэ ӟеч сяме пыӵаз, одӥгеныз яратоно праздникен луиз. Азьласянь ик солы дасясько нылпи садъёсын, школаосын, палэнэ уг кылё культурая юртъёс но. 
   Анайлэн нуналэзлы сӥзем праздник арлы быдэ радъяло Кочишево школа но нылпи сад. Сое дасян бордын берло дыре мыло-кыдо тыршо гуртысь тодмо нылкышноос но анайёс - З. А. Корепанова но Е. Г. Калинина. Ужан удыссыя соос матысь герӟаськемын нылпиосын, соослэн семьяосынызы: Зоя Аркадьевналы оскемын гуртысьтызы секыт югдуре шедем семьяосын ужаны, Елена Графияновналэн улонэз сӥземын школаын ныпиосты визьноданлы.
 - Анайлэн нуналаз тазьы ӵош люкаськыса, секыт югдуре шедем семьяосысь мумы-бубыослы но пыӵатэм потэ мур малпан: анай луон – макем со бадӟым сюлмаськон, кыл кутон, соин валче шумпотон но, - мылкыдзэ усьтэ Зоя Аркадьевна.
 Ас нылпиоссэс учкыны-кылзыны шуыса мумыосгес лыктӥллям. Жаляса верано, таӵе ужрадъёсын Кочишевоын пумен-пумен калыкез ичи луэ, малы ке шуоно школа но покчи ёзо сяна ӧвӧл ни, дышетскисез но отын туэ 7 пинал гинэ. Паймоно соизлы но – бабушъёс-дедушъёс туж ӧжыт адскизы. Мурт пиналэз но макем мусо потыса учконо но…
 Веранэз ӧвӧл, макем покчиос сюлэмез либатыса но шумпоттыса кельтӥзы. Кырӟанъёс-эктонъёс сяна, анайзылы кузьымъёс но дасяллям.
 Пусйытэк кельтэме уг луы тазэ учырез: та вакчи пумиськон куспын но вунэтымтэ бадӟым дырпус – Быдӟым Вормонлэн 70 ар тырмемез. Ӵапак анай сюлэм, солэн бадӟым чиданэз но осконэз нуналмысь юрттӥзы уга Вормонэз матэктыны. Ожгарчилэн анаезлы сӥзем «У обелиска» кырӟанлэсь валтӥсь малпанзэ сюлмынызы шӧдыса быгатӥзы быдэстыны пиналъёс.
  
 Лулпуш бугырскиз, синвуос но васькизы бамъёс кузя, куке ас кырӟанзэ мытӥз В. А. Гусев. Дуно адямиез ӧвӧл ни та дуннеын, уг быгаты ни анаезлы шуныт кылъёссэ вераны, сюлэмзэ усьтыны. Но солы сӥзем кырӟанзэ сцена вылын кырӟаз – куараез но дыректӥз, синвуосыз но потӥзы. Ас поннам тау карыса пуки Владимир Афанасьевичлы – анаез сярысь тазьы вераны быгатэмезлы. Соин валче со ваньмылы тодэ вайытӥз одӥг туж кулэ малпанэз: нунал вордскиз ке, анаедлы эн вунэты ӟеч кылдэ вераны.
 Глазов ёросын тодӥсьтэмез ик ӧвӧл, дыр, ӵапак таӵе сюлмо адямизы луыса, Кочишевоын данъяськыны быгато калык инструментъёсъя оркестренызы. Но дыръёс воштӥськизы, тани гуртысь школае но покчиосыз гинэ ветло на. Дырын-дырын юан сюлэмме вырӟытылӥз – мар ни табере оркестрен?
 Одӥг пол карысен пумитай Владимир Афанасьевичез. Ӟечбуръяським гинэ, ымысьтым потӥз:
 - Оркестр шудэ-а?
 - Шудэ.
 Шудэ ке, умой шуыса малпай но вунэтӥ со сярысь. Та концертысен адӟи ни, кыӵе оркестрзы таослэн вылэм. Паймыса бырод - инструментъёсты кутӥллям ни покчи классын дышетскисьёс! Ас поннам чабисько дышетӥсьсылы но нош ик тау шуисько. Уно аръёссэ мед кылӥськоз оркестрлэн шудэмез! Нош солэн тужгес чебер гуръёсыз мед чузъяськозы Анайёс понна!
 Лариса Гурьянова. Глазов ёрос.
 Туспуктэмез авторлэн.
   Анай кылмы ошмес син сямен мед жильыртоз!   Бараны гуртын ортчиз «Удмурт кенеш» ассоциацилэн Красногорск ёросысь ёзэтэзлэн «Яратӥсько тонэ, шаере!» конференциез. Лыктэмъёс азьын вераськиз ёзэтлэн кивалтӥсез Ольга Юрьевна Филиппова, ужам вакытлы со йылпумъянъёсты шараяз но азьланезлы малпанъёссэ вераз. 
   Уже пырисько егитъёс Вуоно арын «Удмурт кенеш» огазеяськонлы 25 ар тырмоз.
 Шумпотыса верам потэ, элькунамы «Удмурт кенеш» егитоме. Удмуртлыкез ӝутонэ али мылысь-кыдысь пырисько ини егитъёс но. Соос валазы ини: татын астэ но, быгатонлыкъёстэ возьматыны, азинскыны-ӝутскыны но луоно. Уго туннэ «Удмурт кенешез» министерствоосын но ведомствоосын оградэ пукто. Соин ик асьмелы уж нуоно, егит нылъёс но пиос асьсэдыс, кыл тодэмзэс, шаермес гажамзэс элькунын мед возьматыны быгатозы. 
 Али нимысьтыз саклык висъяло Ижысь удмурт пиналъёслы. Соосты удмурт группае огазеязы. Дышетӥсьёсынызы ӵош соос ӵемысь удмуртлыкен но финн-угор дуннеен герӟаськем ужрадъёсы потало. Азьланяз пиналъёсты Удмуртилэн Тӧроезлэн резиденцияз экскурсие нуллозы, историенымы тодматозы. Соосты витё Удмурт театрысь артистъёсын пумиськонъёс. Урокъёсы эшшо но бурдъяськыса лыктозы, эшъёссылы адӟемзэс-кылэмзэс мадёзы...
 38 процентэз - удмуртъёс
 Красногорск палъёсын тупаса, огкылысь уло пӧртэм нациё калыкъёс: удмуртъёс, ӟучъёс, бигеръёс но мукетъёсыз. Удмуртъёс - 38 процентэз луо. 
 Удмурт кылэз дышето Дёбы черкогуртын – огъя валысь, 47 нылпи. Та школаын удмурт кыл улэ на коллективлэн тыршемезъя гинэ. Тау шуэм потэ дышетӥсьёслы со понна.
 Удмурт кылын уж нуиське Малягурт но Дёбы нылпи садъёсын. Вань мукетъёсаз краеведческой уж нуо.
 Анай кыллэн нуналызлы сӥзьыса, тунсыко ужрад радъяське ёрос библиотекаын, культурая юртъёсын. Пиналъёс классъёсынызы ик ветло та мероприятиосы, удмурт шудонъёсын тодматско. Пичи нылпиосын шудэ Лӧпшо Педунь.
 Котькуд тулыс дышетскисьёс понна научно-практической конференциос ортчо. Нылпиос дышетӥсьёсынызы ӵош эскеро писательёслэсь, тодосчиослэсь ужъёссэс. Исследовательской ужъёс лэсьто. Пиналъёсын шаертодонъя уж нуэмзы понна, нимысьтыз пусъем потэ Красногорск школаысь дышетӥсьёсты: Светлана Ившинаез, Надежда Поторочинаез, нылпи юртысь ужасьёсты Ирина Вершининаез, Юлия Алексееваез, Красногорск гимназиысь Евгения Варфаламееваез, Валамаз школаысь Любовь Сапегинаез, Дёбы школаысь Ольга Чупинаез. 
 Узыр толэзь Трос мероприятиос ортчизы шуркынмон толэзе, удмурт кунлыклы 95 ар тырмонэн валче. Соос радын пӧртэм конкурсъёс, праздникъёс, викторинаос,  шудонъёс…Та ужрадъёс удмурт культураен тодматӥзы; шаермес, вордскем интыосмес гажан мылкыд пыӵатыны юрттӥзы. 
 17-тӥ шуркынмонэ ортчиз покчиослэн «Пичи чеберайёс но батыръёс» пумиськонзы. Туэ та уже пыризы Красногорск ёросысь «Светлячок», «Березка», «Теремок» нылпи садъёсысь, озьы ик Дёбыысь но Курьялась пиналъёс. Арысь аре асьме ёросын нылпи садысь нылпиос умойгес дасясько, учкыны но тунсыкогес луэ. Пиналъёс удмурт конкурсъёсын асьсэды возьмато, соин таӵе ужрадъёс кулэ, тужгес но анай-атайёсты кысконо та уже. Мед адӟозы, кыӵе муспотон, чебер адӟисько удмурт кылын вераськись, удмурт дӥсен дӥсяськем покчиос! Тау верам потэ воспитательёслы, музыкальный кивалтӥсьёслы Ольга Кулёминалы, Наталья Наумовалы, Светлана Ярославцевалы, Галина Поторочиналы, Анна Шмаковалы ужрадэз но пиналъёсты дасямзы понна. Азьланяз но соослы туж бадӟым оскон. Элькун конкурсын ёросмылэсь данзэ утизы «Берёзка» нылпи садысь пиос но нылъёс.
 Удмурт нылпиос ӧжытомо Туэ Красногорск гимназиысь нылпиос вуылӥзы Тол Бабай доры, отысь соос ӝутскем мылкыдын вуизы.
 Егитъёслэн «Шунды» огазеяськонзы удмурт пиналъёсты «Ёлочка» лагере люкалляз. Красногорск школаысь Максим Трофимов, Петр Веретенников элькунысь «Тулкым» профильной сменалэн ужаз пыриськизы. Но арысь аре ёросысь удмурт кылэз тодӥсь но валась нылпиосты шедьтыны но та выллем удмурт лагерьёсы келяны шуг луэ. Соин ик милемлы, анай-атайёслы, нылпи садын ужасьёслы, дышетӥсьёслы со бордын умой-умой ужано.
 Бадӟым уж нуиськом нылпи юртын. Татын уло быдэс удмурт шаерысьтымы вуэм нылпиос. Пиналъёс дышетӥсьёсынызы ӵош бырем гуртъёс сярысь материалъёс люкало, проектъёс дасяло. Туэ соос возьматӥзы ини «Нылпи  вордскон» сямез.
 Кичӧлтӥсьёс ке вань... Анай кылмес, удмурт культураез азинтон понна, бадӟым ужрадъёс ортчо ёросысьтымы Культурая юртъёсын, со - пукон ӝытъёс, шудонъёс, шулдыръяськонъёс.
 Бараныысь культурая юртын ужасьёс мыло-кыдо пырисько удмурт кылэз но культураез утён но вӧлмытон уже.  Арысь аре ортче «Венок Дружбы» фестиваль. Таӵе люкаськонъёсы мылысь-кыдысь пырисько Дёбы черкогуртысь «Тюрагай», Артыкысь «ӟардон», Архалиноысь «Сударушки», Бараны гуртысь «Вуюись», Малягуртысь «Купанча», ёрос культурая юртысь «Шулдыр гур» ансамбльёс.
 Туэ «Шулдыр гуръёс» Ижкаре «Мылысь-кыдысь» телепередачае пыриськизы.
 Дёбы черкогуртын удмуртъёслэн «Жильыртӥсь ошмес» корказы вань. Отын соос котькыӵе ужрадъёс ортчытъяло.
 Котькуд аре Дарья Поторочиналэн вордскем нуналаз солэн нимыныз ёрос премия сётъяськом. Удмуртлыкез азинтон бордын бадӟым уж нуэ библиотекалэн кивалтӥсез Фаина Ворончихина.
 Малягуртысь Василий Спиридонов краеведческой уж нуэ  но удмурт кылэз тодон но валан бордын выре, гуртъёслэсь историзэ люка. Музейной комнатаен ужа.
 Ольга Дементьева кивалтэ Красногорск ёрос библиотекаысь шаертодонъя ёзэтэн. Ёросысь библиотекарьёс пумиськыло школаосысь пиналъёсын, ветло нылпи садъёсы но Красногорск нылпи юртэ. Трос мероприятиос вордскем палмы сярысь ортчыто.
 Леонид Веретенников, асьме ёросысь краевед, удмурт сямъёсты, йылолъёсты утён ужез нуэ.Трос тодэ удмурт калык сярысь, пӧртэм газетъёсын историямы сярысь солэн статьяосыз пото. Леонид Васильевичлэн ӵектэмезъя, Кильмезьлэн кутсконаз «Мудор» скульптура лэсьтэмын.
 Арысь аре ветлӥськом «Гербере», пыриськиськом конкурсъёсы.
 Ёрос культурая юртын одӥг пол толэзяз «Эшъяськон» клуб ортче, кытын удмурт ӝытъёс, этнодискотекаос луо. Нуо та ужез Ольга Семенова но Иван Наумов.
 Ужпумъёс трос на Тыршиськом ке но ужаны, шуг-секытъёсты палэнтыны, лэчыт ужпумъёс трос на. Сюлэм висе: ёросамы туж ичи басьто но лыдӟо удмурт газетъёсты но журналъёсты. Арысь аре соос  чебергес луо, пуштроссы муроме, нош ми соосты ум басьтӥське, ум лыдӟиське. Кинлы соос пото?
 Вераны кулэ: ӵошен асьмеос – бадӟым кужым. Эшшо но кужмо луомы, удмурт кылмес ке ӧм вунэтэ. Анай кылмес утён но вӧлмытон бордын ӝот-ӝотгес ужано.
 Азьланяз тросгес саклык висъяно ужась егитъёслы, студентъёслы, соосты огазеяськонамы кыскон бордын рос-прос тыршоно.
 Элькунын ужась проектъёсы но программаосы пыриськоно.
 Огкылын вераса, ужпумъёс трос на. Соин ик ӟырдыт мылкыдмы ноку медаз сӥя, анай кылмы ошмес син сямен мед узырмоз но мед жильыртоз!
 Редакцилэсь: Кенеш йылпумъяськиз бадӟым праздникен, ӟечезлы бадӟым осконэн. «Удмурт кенеш» ассоциацилэн Красногорск ёросысь ёзэтэныз кивалтыны нош ик оскемын чырмыт кышномуртлы Ольга Юрьевна Филипповалы. 
 Умой малпанъёс, тужгес но Выль ар азьын, улонэ одно ик пыӵало. Сое ми адӟиськомы тани ма вылысь но: «Красногорск ёрос» муниципал кылдытэтлэн кивалтӥсезлэн В. С. Корепановлэн верамезъя, Красногорск школаын выльысь дышетыны кутскозы удмурт кылэз. Со умой ивор ӧвӧл шат!?
 Дасяз Елена Пономарёва.
  
 Ваньмызлы дышетоно Красногорск ёросысь кенешчиос люкасько шуыса тодэммы бере, одно ик ветлоно кариським. Тодэм потэ вал, кыӵе ужпумъёс татӥ палась удмуртъёсты сюлмаськыто, собере адӟем-кылэм потэ ини вал матысь эшъёсмес но. Одӥгез соос пӧлысь - Малягурт библиотекаын кема аръёссэ ни тыршись Василий Николаевич Спиридонов.
 Ас поннам ушъяса учкисько шораз: удмурт пужыосын чеберъям дэремен со вуэм кенешонэ. Удмуртлыкез утёнэн герӟаськем ужпумъёс сярысь ваче вераськыны дырмы но ӧз шедьы, но юн паймытӥз Василий Николаевичлэн одӥгез малпанэз. Шонерзэгес вераса: пайми солэн сокем юн осконэзлы.
 Удмурт кылэз дышетон пумысен али пӧртэм мылкыдъёс, малпанъёс ӟырдало но, нош но кысо. Ченгешонъёс но валантэмъёс тужгес но бергало удмурт кылэз вань школаосын дышетыны ӵектон бордын.
 - Удмурт калык берло дыре син азьын – соиз умой, шумпотымон. Нош кылмес дышетон  юн секыт югдуре вуэмын. Ог дыре ӟечгес вал ни: удмурт пиналъёс понна нимаз книга поттэмын, нош ӟучомемъёсыз мукет книгая ужазы яке факультатив чотын соин тодматскизы. Школаосын удмурт кылэз дышетонэз ваньмыз понна пуктоно. Но пыд поноз ни та ужлы школаосын кык кунсьӧр кылэз дышетон. Озьы ке но, вылласянь пуктӥзы ке – пӧрмоз, - мылкыдзэ усьтэ Василий Николаевич.
 Лариса Гурьянова. 
 Красногорск ёрос.
   Улон сётэмын ӟеч ужъёсты лэсьтонлы   Умой, ӵошен люкаськыса тодэ вайыны вордскем палъёсты, вераськыны анай кылын, кырӟаны кырӟанъёсты, ог-огедлы юрттыса будэтыны нылпиосты. Мукет калыкъёсты армян культураен, историен тодматон, калык кусыпъёсты юнматон вылысь 1994-тӥ арын Глазовын кылдытэмын вал армянъёслэн «Масис» огазеяськонзы. Трос аръёс ӵоже кивалтэ соин Армен Аракелян. Арысь аре ноябрь толэзе карамы ортчо армян культуралы сӥзем нуналъёс. 
   
 Офеля Оганнисян, Эшъяськон юртысь ӧнерчи:
 - Туэ эшшо но тросгес ужрадъёс ортчытӥмы покчи нылпиосын, школаосын дышетскисьёсын, студентъёсын.
 Ми пыриськимы пединституын ортчем православилы сӥзем конференцие. «Журавушка», «Солнышко», «Берёзка» нылпи садъёсын, 1, 2, 4 номеро школаосын армян писательлэн Ованнес Туманянлэн творчествоеныз, крезьгуръя школаын Арно Бабаджанянлэн, пединститутын Шарль Азнавурлэн улонэнызы но творчествоенызы тодматонъя программаос радъямы.
  «Россия» культурая центр ӵектӥз пӧртэм калыкъёслэсь пӧраськемзэс возьматыны. «Уют» кафе дасяз армян кухняез.
 Хатиса Крджацян 4 номеро школаын пыриськиз «Национальные традиции и обычаи» конкурсэ, кытын адӟытӥз армян сюанысь йылолъёсты.
 «Цицернак» кружокысь нылпиос урал немецъёслэн форумазы концерт номеръёсын ветлӥзы.
 Нош 7-тӥ декабре армянъёс буре ваизы 1988-тӥ арын землетрясениын быремъёсты. 
 
 Офеля Георгиевна редакциямы лыктӥз кылем арын. Сайкыт но чебер тусбуё пальпотӥсь кышномурт нырысетӥ пумиськонысенымы ик бордаз кыскыны быгатӥз.
 - Кемалась ӧвӧл гинэ Глазове улыны лыктӥ, кыкез пиосы татын, - шуиз соку кышномурт. – Ваньмыз кельше, но шунды туж уг окмы, коть бумагалэсь вандыса, стенае ошы.
 Офеля Георгиевналэн крезьгуръя вылӥ образованиез, ньыльдон ар ӵоже нылпиосты визьнодамын. Глазове лыктыса, озьы ик трос саклык висъя егитъёсын ужанлы. Армян кылэз волятонъя, культураен но историен тодматонъя занятиос ортчытъя. Котькуд ужрадлы нылъёс но пиос дасяло армян кылын кылбуръёс, кырӟанъёс, эктонъёс. Сюлэме пыӵамон ас кылыныз кырӟа ачиз Офелия Оганнисян.
 Тани 9-тӥ декабре, Эшъяськон юртын армян культуралы сӥзем нуналъёсты йылпумъяку но, ужрадэз быдэсак нуизы нылпиос. Соос пӧлын Офеля Георгиевналэн куинез внукъёсыз.
 - Армения кылдӥз асьме эраозь куинетӥ тысячелетиын. Кужмо луэменыз висъяськиз Тигран Великий царь, - мачко ужрадэз нуисьёс.
 Солы Валерий Брюсов гожтэм кылбур, кудзэ лыдӟиз Вардуш Гушян.
 - Кидыс сямен, армянъёс пазьгиськемын быдэс музъем вылэ, - азьланьтӥське концерт. – Кыкетӥ мумы кадь асьмелы луиз Удмурт шаер. Армян пословица шуэ, улон сётэмын умой ужъёсты лэсьтон понна. Туж чебер интые ми шедимы. Тупаса, эшлыко улэммы понна тау Глазовлы. 
 Армян калыкез гажаса лыктӥллям куноос но. Шуныт кылъёс вераз «Видергебурт» немец обществолэн ёзчиез Татьяна Балховских.
 - Одӥг пол мон ветлӥ Армение, со дырысен Ереванлэсь чебер карез адӟылэме ӧвӧл. Озьы луиз, укмыстонэтӥ аръёсы пие Армениын службазэ нуиз. Котьку но тау шуэ армян калыклы ӟуч пияшъёс сярысь сюлмаськемзы, сюдэмзы-утялтэмзы понна.
 Али Глазовын мыно немец культуралы сӥзем нуналъёс. 
 Альбина Бушмакина. Глазов кар.
 Туспуктэмъёсыз авторлэн.
   Сюлэмаз улэ яратон   Литературалэн арезлы сӥзьыса, Глазовын уно ужрадъёс ортчизы. Кылем арняе литературая марафон радъязы карысь библиотекаос. Тунсыко адямиосын пумиськонъёс, презентациос уно калыкез люказы В. Г. Короленко нимо библиотекае.  
   Игралась кылбурчи но крезьгурчи Аркадий Чирков Глазове нырысьсэ гинэ уг ни лыкты. Нош мыным солэн творчествоеныз тодматскыны ӧз на кылды вал. Воргорон калык азе потӥз но, азьло туж пайми: сыӵе поэтъёс луо шат? Вож буёло ожгар дӥсен, гадяз георгиевской лента бырттэмын, йыраз картуз понэмын, удмурт тусо ымныраз очкиез. Нош вераськыны кутскиз но – сюлэмез быдэсак ас палаз берыктӥз. Йӧноеныз, сюлэм чебереныз, улон шоры учконъёсыныз, серекъятыны быгатэменыз. Залын туж трос егитъёс вал, 24 номеро училищеысь студентъёс. Соослы воргорон вазиськиз:
 - Жадиды ке монэ кылзыны, кидэс ӝутэ, мон дугдо вераськемысь.
 - Ачим мон Игралась, но 1981-тӥ арын эмчиослэн дэмламзыя, кошки Крыме улыны, малы ке шуоно пие висе вал. 13 ар ни вордскем палъёсам бертэме. Мумилы, Устинья Петровналы, соку 85 арес вал. Ми соин туж тупаса улӥмы на дас ар ӵоже. Улонысь кошкиз 95 арескын.
 Гажано но дуно мумизлы но айизлы сӥзем кырӟанъёсыз котькудӥзлэн залын пукисьлэн сюлэмаз пыӵазы.
 - Куинь вылӥ образование басьтӥ, валтӥсез - педагог- музыкант. Кылбуръёсын но статьяосын сборникъёслэн авторзы луисько, газетъёсын печатласькисько. Трос гожъясько православие сярысь. Али Игралан черк пуктӥсько. Инмарлы осконэн 90-тӥ аръёсысен улӥсько. Бадӟымез Дима пие армиын служить карыкуз, Нагорной Карабахе войнае шедиз. Винницае часте бертэм бераз, мынӥ соин адскыны. Потӥз дорам пияш, нырысь–валысь ӧй но тодма. Восьмемын, кыкез пиньёсыз ӧвӧл.
 
 Мынӥ частьлэн командирез доры, юасько, мар мынам пиеным луиз? Со номыр уг вера. Поттӥз сейфысьтыз коньяксэ, рюмкае лэзиз но одӥг кыл гинэ вераз: «Война».
 Дималы отпуск сётӥзы. Поездын дорамы кык егит воргоронъёс пуксизы, юало солдатлэсь, кыӵе войскоосын со службазэ нуэ. Пограничнойын шуыса верамезлы, мыскылляськыны кутскизы, со, пе, самой урод войско, отын отребье гинэ служить каре. Учкисько, пие тӧдьыӟектӥз, тани керетон потоз. Ӧти сое тамбуре, отын жальыр бӧрдыны кутскиз: «Малы соос озьы шуо? Ми ожмаськимы, кыӵе кӧшкемыт суредъёс отын. Али гинэ эшед улэп вал, нош пуля уйиз, со ӧвӧл ни».
 Симферополе лыктыса, соку ик креститься кариським. Солы 18 арес вал, мыным 43. Собере ик кылбуръёс, кырӟанъёс гожъяны кутски.
 Малы сыӵе дӥсен юанлы но Аркадий Григорьевич валэктон сётӥз. Дас ар ӵоже, пе, казачествое пыриськисько ни. Кельше, отын дисциплиналы бадӟым саклык висъяло шуыса. 
 - Мыным оскизы егитъёсын ужаны, армиын служба сярысь мачкыны, ас шаердэ яратон мылкыд пыӵатыны. Мон ӧй ожмаськы ке но, али но дась строе султыны. Спортэн эшъяськисько. Нуналмысь бызьылӥсько, толалтэ одно ик куасэн ветлӥсько.
 Сюлэмыя война сярысь кылбуръёс. Матын оскон, яратон темаос. Инмар – со яратон. Яратоно вордскем шаердэ, мумы-айыдэ, нылпиостэ, кышномуртэз.
 Аркадий Чирковез Игралан туж умой тодо, гажало. Кин кылбур гожъя, солы ваё, оло, кырӟан пӧрмытоз шуыса. Чирковлэн пӧрме. Кырӟанъёсыз пыртэмын Игралась калык коллективъёслэн репертуаръёсазы, Глазовысь «Сударушка» ансамбль но кырӟа.
 Крезьгурчилэн одӥгез берпуметӥез ужез – Глазовысь поэтлэн Вячеслав Захаровлэн «Глазовские свадьбы» кылбурезъя кырӟанэз но туж удалтэм. 
 Чирков кадь адямиослы тау гинэ шуэм потэ, мукетъёсызлы адӟем карымон улэмзы, творчествозы понна.
 Альбина Бушмакина. Глазов кар.
 Туспуктэмъёсыз авторлэн.
