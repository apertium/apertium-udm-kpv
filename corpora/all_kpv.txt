
ВАЖ ДА ВЫЛЬ ПРАЗДНИКЪЯС

«Праздникъястӧ ӧд ачыс ыджыд милӧсьта ен-батюшкоыс лӧсьӧдӧма» — ӧні на шуӧны уна миллион йӧз. Шуӧны, а асьныс оз гӧгӧрвоны, оз чайтны сійӧ ыджыд милӧсьта енсӧ, юрбитӧмсӧ сылы, праздникъяссӧ мортӧн лӧсьӧдӧмӧн.
Попъяс ӧні на висьтавлӧны: ен-батюшкоыд пӧ ставсӧ, мый эм му вылас и му пытшкас, ва вылас и ва пытшкас, вӧчӧма нинӧмысь квайт лунӧн. Сэсся зэв ёна мудзӧма, да сизимӧд лунас лунтыр шойччӧма (енмыд да мудзлывлӧма). Шойччытӧгыд уджавны ёна, тыдалӧ, сьӧкыд, быд квайт лун ужалӧм мысти сизимӧдас тшӧктӧма енмыд шойччыны, субӧтаӧн (шойччӧгӧн) нимтӧма сійӧ лунсӧ. Еврейяс быд субӧта и празднуйтлісны, ми вӧскресенньӧ дай (Кристослысь быттьӧ ловзьӧмсӧ казьтылам).
Турокъяслӧн, тотараяслӧн, быд пӧлӧс йӧзлӧн асланыс праздник. Кристосӧс енмӧн лыддьысьяс — Кристослы празднуйтӧны; магометанаяс асланыс енлы — Аллахлы, буддистъяс — Буддалы. Сідзкӧ, кымын сикас кевмӧм (вера) му вылын, сымын сикас ен, сымын пӧлӧс и праздникыс. Кристослы юрбитысь попъяс кыдз вермӧны ошкӧны ассьыныс Кристоссӧ, ассьыныс верасӧ; шуӧны сійӧс медбурӧн, медвеськыдӧн. Мукӧд пӧлӧс вераа йӧз: католикъяс, магометанаяс, буддистъяс, лютеранаяс оз сетчыны налы, ассьыныс енъяснысӧ ошкӧны, ассьыныс праздникъяснысӧ праздникӧн лыддьӧны. Миян Сӧветскӧй Россияын быд пельӧсын быдсяма сикас йӧзыд эм. Сідзкӧ, быд лун кӧнкӧ да кӧнкӧ праздник. Дугӧдны праздничайтӧмысь некодӧс оз позь: мыйӧн тӧдан, кодлӧн медбур енмыс.
Магометанинлы кӧ шуан: «Иисус Кристос бурджык тіян Аллахысь», сійӧ тэд воча шуас: «Эн пӧ ылӧдлы, Аллахыд пӧ Кристоссьыд ёна ыджыд. Кристосыд пӧ тіян сӧмын пророк на, сійӧс пӧ еннад оз на позь шуны».
Буддистлы кӧ шуан: «Миян Иисус Кристос ыджыдджык тіян Буддаысь, мучитчис, куліс грека йӧз вӧсна, сійӧ скӧрмас дай шуас воча: «Ланьт! Кристоснад и ставнад. Аддзӧмыд ошйысянтор. Миян Будда Кристоссьыд водзджык овлӧма му вылас, водзджык мучитчылӧма да кувлӧма йӧз вӧсна.» Збыль сідз. Будда водзджык Кристос дорысь овлӧма. Буддалы кевмысьӧмыс важысяньджык кыссьӧ Кристослы дорысь. Найӧ велӧдӧм серти Будда Кристос моз жӧ мучитчылӧма да кувлӧма йӧз вӧсна.
Еврейкӧд вензьыны абу жӧ зэв бур. Сійӧ шуас: Кристосыдлӧн пӧ бать-мамыс еврейяс вӧлӧмаӧсь, Кристосыдлы юрбитысьяс библиясӧ еврейяслысь жӧ гусялӧмаӧсь. Став висьтсӧ му-ва вӧчӧм йылысь, анделъяс йылысь, мутияс йылысь миянлысь жӧ босьтӧмаӧсь».
Весиг ӧд язычникъяскӧд он зэв лысьт вензьыныд. Православнӧйлысь ентӧ быд ногыс найӧ видасны, ассьыныс ошкасны.
Кыдз эн бӧрйысь, кодар боксянь эн видлась, — ен уна, уна и праздник.
Кристослы кевмысьысь поп велӧдӧ аслас йӧзсӧ сӧмын Кристослы юрбитны. Некутшӧм мукӧд пӧлӧс ен пӧ сэсся абу. Буддаӧс кӧ пӧ, Аллахӧс ен пыдди лыддьӧны, сійӧ асланыс ичӧт вежӧрысла, дявӧлыс найӧс торкӧ веськыд туяс петны, ылӧдлӧ найӧс. Миян ен пӧ видзӧ сэтшӧм йӧзсӧ му вылас сӧмын аслас ыджыд милӧсьт кузяыс.
— Мыйла нӧ эськӧ Кристос-енмыс сэтшӧм ыджыд вӧлясӧ сетӧма дявӧлъясыслы: йӧзӧс мутитны, уна пӧлӧс вера лӧсьӧдны?
— Сэтчӧдз тэд некутшӧм мог абу, — шуасны попъяс. — Немтор тэ он гӧгӧрво.
— Мыйла нӧ эськӧ гӧгӧрвотӧмторсӧ висьтавлан мем? Мыйла нӧ велӧдан? Тешкодь мыйкӧ тайӧ. Тыдалӧ, ачыд он вежӧрав, мый вылӧ велӧдан, либӧ лёка пӧръявлан ми вок кодьсӧ.
Ӧні кежлӧ эновтам попъяс йылысь сёрни, праздникъяс йылысь сёрнитамӧй. Ми со шуим нин: эскӧмыд (вераыд) уна вӧлӧма, енмыд уна, праздникыд вывті нин уна. Кристос вераса йӧзлы быд лун позьӧ праздничайтны, кӧть эн и уджавлы. Вод паччӧрад да сӧмын шойччы. Праздникад ӧд, шуӧны тай вӧлі, оз пӧ позь уджавны: ен грек суас.
Восьтам календарысь апрель тӧлысь. Кутшӧм нимыс абу сэн! Ӧти лунас кымын святӧйлы позьӧ праздничайтны! Ыджыдлун вежон мысти дзонь вежон чӧж празднуйтӧны Помалы. Нӧшта сійӧ вежонас ӧти лунӧ празднуйтӧны: Агапонлы, Педуллы. Семӧлы, Педӧр Селунскӧйлы, Марко Афинскӧйлы, Платон Студитлы, мученик Ёгорлы; мӧд лунӧ — Йӧвтикӧйлы, Меподейлы, Ерӧмийлы, Григорей Афинскӧйлы. Быд лун аслыспӧлӧс уна святӧй. Лыдтӧм-тшӧттӧм святӧйыд вӧлӧма.
Сӧмын тайӧяс посньыдик святӧйяс. Вичкоыс кындзи йӧзыс налы оз и празднуйтлыны. Эмӧсь гырысь праздникъяс, дас кык сэтшӧмыс. Найӧс ӧтитӧг став православнӧйыс тӧдӧ, празднуйтӧ. На пытшкын медыджыдыс Ыджыдлун, сэсся мунӧ дас ӧти ӧтыджда праздник: Рӧштво, Ва Вежӧдӧм, Сретенньӧ, Благовещенньӧ, Вознесенньӧ, Троича, Шӧр Спас (Преображенньӧ), Успенньӧ, Пречистая, Здвиженньӧ, Введенньӧ. Тайӧ дас кык праздникыс кындзи эмӧсь нӧшта бура ён праздникъяс: Тӧвся Микӧла, Тувсов Микӧла да нӧшта кутшӧмкӧ Микӧла; сэсся Илля лун, Иван лун, Петыр лун, Пӧкрӧв. Иван Поснӧй, Казанскӧй да мукӧд пӧлӧс. Уна крам праздник эм: быд вичколӧн ӧд аслас праздник. Манастыръясын бара кутшӧмкӧ чудеса вӧчысь ен (ӧбраз) видзӧны дай, сылы праздникъяс лӧсьӧдалӧны. Быд карын, быд вӧлӧсьтын, быд сиктын (часовняясын), быд манастырын нин эм кутшӧмкӧ святӧй ыджыд пыдди, празднуйтӧны сылы. Став праздниксӧ кӧ эськӧ праздничайтны быдӧнлы — лолыштныд он эштыв
Коді нӧ, кор тайӧ праздникъяссӧ лӧсьӧдӧма?
Босьтам медыджыд праздниксӧ — Ыджыдлун. Кысянь сійӧ мунӧ? Поп-дяк висьталӧм серти кӧ, — ачыс Иисус Кристосыс лӧсьӧдлӧма. Сідз-ӧ збыльысь, некод оз вермы тӧдны. Весигтӧ оз вермыны висьтавны, збыль-ӧ вӧлӧма сэтшӧм Кристосыс му вылас, кутшӧмӧс гижӧны евангелльӧын. Евангелльӧясыс, Иисус Кристос чужӧм, олӧм, кулӧм йылысь гижӧм нигаясыс уна. Сӧмын православнӧй вичко мыйлакӧ нёльлысь гижӧдсӧ збыльӧн лыддьӧ: Матвейлысь; Марклысь, Лукалысь да Иоанлысь. Тайӧ нёль гижысьыслӧн висьтыс Кристос йывсьыс абу ӧткодь, быттьӧ оз и ӧти Кристос йылысь гижны. Ӧтитор йывсьыс на ӧти мортыс уна ногӧн гижӧ-а. Марклӧн ӧтилаын шуӧма: Кристос пӧ вит няньӧн вердіс вит сюрс мортӧс (гл. 6, ст. 38–44), мӧдлаын сійӧ жӧ шуӧ: сизим няньӧн нёль сюрс мортӧс (гл. 8, ст. 1–9). Кодыслы эскыны? Некутшӧм поп ни манак инӧн-ладӧн оз кужны висьтавны — кодъяс, кутшӧм йӧз гижӧмаӧсь тайӧ евангелльӧяссӧ. Некутшӧм нига серти оз позь сійӧс тӧдмавны ни.
Во 300–400 мысти Кристос бӧрын овлӧма нига гижысь, Евсевий нима. Сійӧ висьтавлӧма епископ Папий йылысь. Папийыс пӧ овлӧма сё во бӧрын Кристос мысти, да гижлӧма быттьӧкӧ нига «Енлысь велӧдӧмсӧ вежӧралӧм». Сӧмын Евсевийыс нигасӧ ас синнас абу аддзывлӧма (ӧніӧдз некод абу аддзывлӧма ни), йӧз пыр сӧмын кывлӧма. Папийлы пӧ Кристос йывсьыс, велӧдчысьяс йывсьыс висьтавлӧма кутшӧмкӧ Иван. Иваныс кывлӧма Марклысь. Маркыс пӧ Петыр апостол дорын гижысьын овлӧма, сэн сійӧ быдторсӧ и кывлӧма.
Нӧшта Иисус Кристос йылысь вермисны висьтавлыны римлянаяс. Найӧ медтӧлка йӧзӧн сійӧ кадын лыддьысьлісны, медуна на пытшкын вӧлі велӧдчӧм мортыс. Быдсяматорсӧ найӧ гижавлывлӧмаӧсь, быдтор йылысь пасйылӧмаӧсь. Сӧмын Кристос йылысь кыв ни джын. Овліс кӧ сэк евангелльӧса Кристосыс, позис жӧ кодлыкӧ сы йылысь мыйкӧ пасйыны. Абу тай некӧн.
Еврейясыдлӧн ещӧ уна Кристосыд вӧвлӧма. Гӧль еврейяслӧн вывті сьӧкыд олӧмыс: асланыс озыр йӧзыс дзескӧдӧны дай римлянаяс нартитчӧны. Найӧ пыр виччысьӧмаӧсь мездысьӧс, Мессияӧс, Иисусӧс. Воас жӧ пӧ ӧд миянӧс мездысьыс озыр еврейясысь да римлянаысь, ачыс ыджыдавны пондас миян вылын, саравны (Кристосӧн шусьыны). Уна сэтшӧм Мессия волывлӧма Еврейяслы. Коді на пытшкын енмыс — код тӧдас.
Ӧдвакӧ поп-дяк висьтавлан кодь Иисус Кристосыс коркӧ му вылас овлӧма. Еврейясыдлӧн со уна Иисус вӧвлӧма, Иисус Кристос йылысь стӧч гижӧд некӧн некутшӧм абу, евангелльӧястӧ абу Кристослӧн велӧдчысьясыс гижӧмаӧсь, а мукӧд йӧз.
Ен йылысь эм бур нига Степановлӧн «Кыдз лоӧма миян ен». Кодлы колӧ тӧдны ен йылысь лыддьӧй. Ми ӧні сӧмын праздникъяс йылысь висьталамӧ.
Поп-дяк велӧдӧм серти Ыджыдлунтӧ ачыс ен-батюшкоыд, Иисус Кристосыс, лӧсьӧдӧма. Апостол Павел пӧ коринфянаяслы гижӧ (гл. 5, ст. 7.): Наша пасха за нас пожрен Христос... будем праздновать не в квасе ветхом.» Ачыс пӧ Кристосыд велӧдчысьясыскӧд празднуйтіс паскасӧ кулӧм водзвылас.
Збыль кӧ вӧвлывлі Кристос пророкыс, сійӧ празднуйтліс еврейскӧй паска. Тайӧ праздниксӧ еврейяс лӧсьӧдлӧмаӧсь Египетскӧй пленысь мынӧм мысти. Паскаыс еврейскӧй кыв и эм: праздник опресноков. (Ӧпреснок — ловзьӧдтӧм нянь, сӧчӧн.)
Медводдза православнӧй йӧзыс паскатӧ эз ӧти лунӧ празднуйтлыны. Кодсюрӧ еврейяс моз пекничаӧ празднуйтлісны — пекничаӧ пӧ Кристосыд мучитчис да; мукӧдыс вӧскресенньӧӧ — Кристос ловзян лунӧ. Дыр найӧ сідзи вензисны, мӧда-мӧдыслы эз сетчыны. Сэсся Никея карӧ чукӧртчылігӧн шуисны ӧти лунӧ празднуйтны.
Сідзкӧ миян Ыджыдлуныд (паскаыд) еврейскӧй нисьӧ православнӧй праздник. Лӧсьӧдлӧмаӧсь сійӧс миян кодь жӧ йӧз, абу ачыс Кристос енмыс.
Енлы эскысьяс шуасны: «Мед пӧ эз кӧ ачыс Кристосыс лӧсьӧд паскасӧ, пыр празднуйтам: Кристосыслысь мучитчӧмсӧ, кулӧмсӧ да ловзьӧмсӧ казьтылам».
Мед нӧ тайӧ праздникыс сідз, мукӧдыс нӧ? Найӧс код лӧсьӧдліс? Мый понда? Босьтам Рӧштво либӧ Пречистая. Тайӧ лунъясас казьтылӧны Иисуслысь чужӧмсӧ да сійӧ мамлысь. Висьтыс дзик мойд кодь тайӧ праздникъяс йылысь.
Ӧнӧдз, ми ог тӧдӧй, збыль-ӧ вӧвлі евангельскӧй Иисусыс. Абу эськӧ, буракӧ, вӧвлӧма.
Иисусыслӧн чужӧмыс му вылас аслыспӧлӧс: сійӧ пӧ батьтӧг лоӧма, мамыс ныв. Сэтшӧм дивӧтӧ ӧні он кывлыв. Некод некысь оз висьтавлы: со пӧ батьтӧг кага чужӧма, нывбаба вайӧма, некодкӧд эз гуляйтлы ни немтор да.
Войдӧр, ёна важӧн, татшӧм дивӧястӧ ёна висьтавлӧмаӧсь. Грекъяс вӧлӧм шуӧны ассьыныс уна нывбаба Енмӧс пиавліг мужиктӧг. Весиг ӧти мужик ен налӧн кагасӧ вайлӧма. Сійӧ ӧмӧй абу дивӧ! Мукӧд пӧлӧс йӧзлӧн татшӧм висьтъясыс ен йывсьыныс эмӧсь жӧ.
Еврейяс грекъяскӧд аддзысьлывлісны, волысьлісны мӧда-мӧд ордас. Кывлывлісны налысь батьтӧг ен челядьсӧ чужӧмтӧ дай ас ен йывсьыс сідзи лӧсьӧдісны.
Ен нога олысьяс шуасны: «Грека йӧзыдлӧн дерт батьтӧгыд кагаыд оз чуж. Енмыдлӧн быдтор вермас лоны».
Эскам инӧ енмыдлы да сійӧ мамлы. Мый керан... Енмыд быдтор нин нинӧм абусьыд вӧчӧма да, гашкӧ и татшӧм дивӧыс тшӧтш артмис. Босьт жӧ да войдӧр мамтӧ лӧсьӧд, сэсся ачыд чуж!
Босьтам посниджык святӧйясӧс. Енэжад ӧд му вылын моз быдсяма сикас олысьыс эм: гырысьыс и посниыс. Енмыс, сылӧн мамыс, сэсся кымынкӧ святӧй — медся гырысьясыс, ёнъясыс. На бӧрын шӧркостъяс, поснияс кыссьӧны, сэсся быдсяма челядь чукӧрыс: анделъяс, арканделъяс. Медкывзысьясыс йӧзыдлысь ен мамыс, Илля пророкыд. Микӧла угодник батюшкоыд. Сӧмын ёнджыка юрбит налы, кор мый колӧ, кызджык сисьяс ломзьӧдав найӧ серпас водзӧ, унджык молебенъяс сылӧд да бурджыка поп-дяклы мынтысь — ставыс лоӧ тэнад колӧм серти. Нӧшта колӧ кужны корны кодлысь мый. Илля пророклысь зэр корӧны, Микӧла угодник ва вылын видзӧ быд омӧльсьыс и притчасьыс. Сӧмын тай ен мам медбур: быдторйысь видзӧ и мездӧ. Шӧркоддьӧм святӧйяс: Сергей Радонежскӧй, Педӧсей Печӧрскӧй, великомученича Варвара абу зэв вынаӧсь, оз вермыны пыр отсасьны. Посниясыс — Пуд да, Педул да, код да зэв нин этша вермӧны отсасьны. Кевмы кӧть эн налы. Анделъяс да арканделъяс оз эштывны бара дай, вывті уна налӧн уджыс. Колӧ ӧд со быд морт бӧрся вӧтлысьны, видзны найӧс омӧльясысь, грекӧ вӧйӧмысь; вензьыны, косясьны дявӧлъяскӧд морт ловъяс вӧсна; кыскавны найӧс райӧ.
Некыдз оз позь казьтывтӧг овны татшӧм святӧйясӧс.
Праздникъясыд, тыдалӧ, зэв нимкодь енмыдлы. Попъясыд тай сэк уна сьӧм вылӧ озыр йӧзыдлы ӧбедняяс сьылӧны, акаписта молебенъяс, панапидаяс. Ен да святӧйяс отсӧгӧн пыртӧны, гӧтралӧны, дзебӧны йӧзтӧ.
Ентӧ да святӧйястӧ казьтылӧмысь куим бур ӧтпырйӧ артмӧ: енлы нимкодь, попъяслы ён нажӧтка, озыръяс матысмӧны райӧ.
Гӧль йӧзыдлӧн сьӧмыд абу ӧбедняястӧ да молебенъястӧ сьылӧдныд, ӧтарӧ грекӧ вӧян: кӧзяинъястӧ видан да, чина-ласьта йӧзлысь он кывзы да, дерт сэсся адӧ воан.
Гашкӧ нӧ праздникъясас голь йӧзлы кокньыдджык, долыдджык овныс да?
Кокнисялӧма нин. Пабрикаясын, заводъясын сар дырйи уджалысьясыд быд праздник уджавлісны. Крестьянаыд эськӧ эз да, некутшӧм бур жӧ сэсь эз лолы. Уджтӧгыд нӧшта ёнджыка тшыгъявлісны. Гӧль мортыд праздникъясад асывводзсянь вӧлі мунас вичкоӧ, йӧжгыльтчас, сувтас, коньӧр, кытчӧкӧ пельӧсланьджык. Юрбитӧ, вежалӧ озыр йӧз вылӧ. Озыр йӧзыд сулалӧны водзын: ен дорын, поп дінын. Озыр мортыдлы попыд сувтас паныд кадитчигад да копрасьӧмӧн ӧвтыштас сылы кадилӧнас, гӧль бердтіыд сӧмын чишнитыштас, оз весиг видзӧдлы сы вылӧ. Сьывсьӧм бӧрас озырыдлы блюдйӧн прӧскур петкӧдасны, гӧльтӧ зільӧны вӧтлыны, мед эськӧ мыйкӧ оз гусяв ни пакӧстит. Сьывсьытӧдзыс поп петалас амвон вывсянь йӧзӧс велӧдны ен ногӧн овны, повны сыысь, кывзыны да видзны сарӧс да озыр йӧзӧс, лӧня пыкны ассьыд шогтӧ да сир курыд олӧмтӧ. Зыньгыны пӧ да норасьны оз ков. Зіля пӧ колӧ уджавны, пӧкаитчыны унджыкысь, вичкоясӧ сьӧм унджык сетны. Дзескыд олӧмсӧ да шогсӧ пӧ ен-батюшкоыд ачыс ыстӧ, видлалӧ сійӧн миянӧс. Менам велӧдӧм серти кӧ пӧ оланныд — мӧдар югыдас райӧ, воанныд.
Кутшӧм бара сійӧ райыс эм-а? Некод на ӧнӧдз абу аддзывлӧма сійӧс, некод сы йылысь збыльсӧ немтор оз тӧд. Сӧмын пӧ вывті сьӧкыд сэтчӧ пырныс. Унджыкыс адӧ, дявӧл дінӧ веськалӧны. Сэн пӧ йӧзтӧ пӧсь скӧвӧрда вылын пражитӧны пуан ыргӧн вомас кисьталӧны. Пыр пӧ би пиын лоӧ овны. Бр-р! Гарыштан да, быттьӧ кӧдзыд ваӧн киськаласны. Таладорад сьӧкыд овны, дай водзӧ вылӧ адӧн повзьӧдлӧны. Кысь бара сійӧ дявӧлыс лоӧма? Мыйла адсӧ лӧсьӧдлӧма?
Попъяс висьталӧм серти дявӧлтӧ ачыс ыджыд милӧсьта енмыд вӧчлӧма. Водзынас пӧ дявӧлыд бур анделӧн вӧлӧма. Сэсся лэптысьны пондӧма аслас нимӧн, ыджыдӧ пуксьыны. Ӧдва кӧ пӧ енсӧ абу кӧсйылӧма панйыны ыджыдалӧмнас. Енмыд лӧгасьӧма сы вылӧ дай дявӧлӧ пӧртӧма. Ӧні сэсся бур йӧзыдлы мутитчӧ: ачыс налы лёк вӧчӧ, найӧс быдсяма лёк вылас да омӧль вылас тойлӧ.
Гӧль мортыд вичкоысь петӧм мысти унаысь аскежас мӧвпавлывлӧ: кыдз нӧ пӧ тайӧ сідз? Енмыд миян бур, гыж ыджда сылӧн лёкыд абу нин. Весиг сы тшӧктытӧг пӧ ӧти юрси юрсьыд оз усь. Быдлаын пӧ ӧд сійӧ. Сытӧм иныд пӧ некӧн абу; му вылын ни му пытшкын, ва вылын ни ва пытшкын. Кысь нӧ эскӧ дявӧлыс? Кӧн сійӧ олӧ, быдлаын кӧ бур енмыс? Оз жӧ ӧтув овны? Ме ногӧн кӧ бур ен дінад дявӧлыдлы абу нин места, мӧдлаӧ колӧ мунны. А кытчӧ мунан, быдлаын ен да, ас бурнас. Енмыд кӧ ӧтувтчӧмӧн дявӧлыдкӧд олӧ, сійӧ абу нин бур ен. Сісь чута картупельӧс тайнӧ эськӧ огӧ нин бур картупельӧн шуӧй.
Сэсся енмыс кӧ нӧ медыджыд став вылас, быдтор вермӧ вӧчны, бур, — мыйла нӧ эськӧ лёкыслы лэдзис кыптыны, эз помав сійӧс первойсяньыс? Быдтор вермысьыдлы эз нин ков лёкыдлы вӧлятӧ сетны, йӧзӧс грекӧ вӧйтны да быд омӧльсӧ вӧчны.
Мӧвпалас, мӧвпалас тадзи гӧль мортыд, дай шогӧдас сійӧс тайӧ думъясыд. Гортас пырас да нӧшта сьӧкыд лоӧ: баба ружтӧ-висьӧ, челядь равзӧны, сёйны корӧны. Чужӧмъяс няйтӧсь, дӧрӧм-гач киссьӧма, куш яйыс тыдалӧ. Кӧлуй руз-раз джодж пасьтала шыблалӧмаӧсь. Он кӧть эськӧ кыв ни аддзы мед немтор. Сьӧлӧмыд потны кӧсйӧ. Пасьталас ки улас сюран пасьсӧ, швачкас ӧдзӧснас, — да кабакӧ. Юас сэн, косясяс, пинясяс ӧтикӧд-мӧдкӧд, мӧдӧдчас гортлань. Паныд сылы мича паськӧма баринъяс локтӧны. Пӧтӧсь, гажа налы; вом пасьтанас сералӧны. Некутшӧм адысь ни дявӧлысь оз повны.
Гӧль морт скӧрысла ку пытшкас оз тӧр: видчӧ, матькӧ озыр йӧз вылӧ. Десятскӧйяс кутасны да чижовкаӧ сійӧс тойыштасны кӧдзыдінӧ. Палялӧм бӧрын став лыыс сылӧн висьӧ, вод кӧть вольпасьӧ. Чижовкаысь лэдзӧм мысти мунас уджавны. Уджалас вӧв моз, сетасны грӧш. Праздник воас, бара вичкоӧ мунӧ. Сэн поп адӧн повзьӧдлӧ. Луннас кабак да чижовка. Крам праздник лунӧ нӧшта омӧль. Сиктъясын лун вит-ӧ-квайт водзвыв праздникӧдзыс пондасны лӧсьӧдчыны: чышкысьны, мыськасьны, сур пуасны. Вечернясяньыс нывбабаяс пуксьыланін оз аддзывны: пуӧны да пӧжалӧны. Праздник лунас вичкоӧ ветласны, ӧбедня сулаласны, сэсся гортас сёйыштасны, юыштасны, да — мужикъяс кабакӧ мунасны, нывбабаяс оз жӧ кольччыны: гортас юасны да мыйсюрӧ сӧрӧны.
Праздникъясад сомын поп-дяклы лӧсьыд. Няньтӧ, яйтӧ, кольктӧ, чериястӧ доддьӧн кыскымӧн ваясны.
Вичко старӧсталӧн олӧмыс абу жӧ шыбитана. Во куим-нёль кӧ старӧстаалас — овмӧсыс вежсяс: выль керка-карта сувтӧдас, вӧв ньӧбас, мӧссӧ содтас, му-видз вӧчас.
Сідзкӧ тай тайӧ праздникъясыд гӧль йӧзтӧ нӧшта гӧльмӧдӧны, поп-дякӧс озырмӧдӧны дай.
Вӧвлывліны нӧшта миян мукӧд сикас праздникъяс, сарскӧй лунъяс. Чужӧмсӧ и кулӧмсӧ саръясыдлысь, гӧтрасьӧмсӧ и саравны пуксьӧмсӧ празднуйтлім. Нимлунсӧ налысь некор эг вунӧдлӧй ни. Сарскӧй лунъясад сарыд гӧснечавліс министръяссӧ, губернаторъяссӧ, чиновникъяссӧ: юисны, сёйисны, гажӧдчисны накӧд тайӧ лунъясӧ. Сӧмын тай сарскӧй лунъясад эз усьлыны тӧд вылас сарыслы гырысь карса уджалысь йӧзыд да крестьянаыд.
Шуасны: праздниктӧгыд пӧ ӧд он вермы овны. Дугдывтӧг, ньӧти шойччытӧг оз жӧ позь ужавны.
Сійӧ сідз. Шойччӧг уджалысь йӧзлы колӧ. Сӧмын мыйла сійӧ луннас сарсӧ да святӧйяссӧ казьтывныс?
Ӧнія Сӧвет власьтыд быд уджалысь мортлы быд вежонын сетӧ ӧти лун шойччӧг. Сійӧ оз урчит шойччӧг лунсӧ: дзик ӧд ӧткодь, кутшӧм лунӧ шойччыны. Важ моз кӧ вӧскресенньӧясӧ шойччам, сійӧ важысянь велалӧмаӧсь нин сэк уджавтӧг овны да сійӧн.
Тайӧ шойччӧг лунъяс кындзиыс Сӧветскӧй власьтлӧн нӧшта праздникъяс лӧсьӧдӧмаӧсь. Сэк уджалысьяс казьтылӧны ассьыныс кутшӧмкӧ ыджыд бур вӧчӧмтор, ассьыныс сьӧкыд олӧмсӧ кокньӧдӧм кузя. Сэтшӧм праздник 25ʼ лунӧ октябр тӧлысьын. Тайӧ луннас 1917ʼ воын Россияын карса уджалысьяс да крестьянаяс дзикӧдз мынтӧдчисны озыр кипод улысь, мырддисны налысь став мусӧ и озырлунсӧ уджалысьяслы.
Бырины помещикъяс, исправникъяс, губернаторъяс, земскӧй начальникъяс. Быри тайӧ вир нёнялысьяссӧ видзысьыс — сарыс.
Сулалӧ-ӧ казьтывны тайӧ лунсӧ уджалысь йӧзлы? Сулалӧ. Быд мортлы колӧ тӧдны. Эз ӧд кокньыда шед вӧляыс да ас серти олӧмыс карса уджалысь йӧзлы да крестьяналы. Уна морт ловсӧ ассьыс пуктіс, уна вир киссис озыръяскӧд вермасигӧн, наысь мездысигӧн. Тайӧ луныс миян мед ыджыдлуныс и эм. Кристосыдлысь ловзьӧмсӧ некод эг аддзылӧй. Некод збыльысьсӧ оз тӧд, вӧлӧма-ӧ коркӧ сійӧ. Гашкӧ дзик лолытӧм торсӧ казьтылам да праздничайтам. 25-ӧд лунад октябрын карса уджалысьяс да крестьяна ловзисны, кокньыда ас вӧляысь лолыштісны. Мездысисны найӧ нэмӧвӧя нартитысьясысь, вир юысьясысь, озыр йӧзысь. Тайӧ лунсӧ весиг мукӧд муын олысьяс тӧдӧны. Та йылысь гашкӧ сюрсысь унджык нига нин гижӧма и, водзӧ вылӧ мед збыльсӧ пондасны тӧдны уджалысь йӧзыслысь мынтысьӧмсӧ.
Мӧд ыджыд праздник февраль тӧлысьын. Сэк казьтывсьӧ медводдза паныд сувтӧмыс карса уджалысьяслӧн да крестьяналӧн важ власьтлы. Сэк чӧвтісны сарӧс. Нем думайттӧг сарсянь эз босьтчыны выль ногса олӧмтӧ лӧсьӧдны. Сійӧс чӧвттӧг водзӧ удж нуӧдны эз позь. Уна йӧз на миян пышкысь мувывса енмӧн сійӧс лыддисны, эскисны сылы быдторйысь. Чайтісны сарӧс гӧль йӧз дор оліг. Эськӧ сійӧ пыр озыръяс понда тӧждысис. Найӧс нӧшта ёна озырмӧдӧм кузя война кыпӧдіс. Уджалысь йӧзыдлысь да крестьяналысь олӧмсӧ кыдз-мый вермис сьӧктӧдіс, пӧдтіс найӧс уджнас да пемыднас. Прӧстӧй йӧзыд ӧд о-ок кутшӧма сарыдлы эскылісны, вылӧ сійӧс пуктылісны, 1905-ӧд воын на ӧкмысӧд лунӧ январ тӧлысьын сё сюрс морт гашкӧ сарскӧй портретъясӧн, ӧбразъясӧн, зібйыв спасъясӧн локтісны сар дінӧ корны отсӧг, норасьны вывті ёна нартитчысь помещикъяс да озыр йӧз вылӧ. Ыджыд милӧсьта сарыд отсӧг пыддиыс да дорйӧм пыддиыс лыйлыны найӧс тшӧктіс. Кымын мортлы тюрмаӧ лои пырны тайӧ лун кузя!..
Шай-пай муні йӧзыд. Эскӧм сарлы быри. Тайӧ лунас ми казьтылам мыжтӧм мученикъясӧс, кодъясӧс лыйлісны Питерын, сар ӧшинь улын. Вийӧм йӧзыд туйдісны миянӧс корсьны вӧля, овны, уджавны аслыд и ас вӧляысь.
Эм нӧшта праздник став мувыв карса уджалысьяслӧн и крестьяналӧн, праздник 1 мая. Тайӧ праздниксӧ лӧсьӧдлӧмаӧсь Францияын, Париж карын, 1889ʼ воын. Став государствосьыс чукӧртчылӧмаӧсь сэтчӧ бӧрйӧм йӧз уджалысь пиысь тӧлкуйтны олӧм-вылӧм йылысь, корсьны туй мездысьны озыръясысь, перйыны кокньыдджык олӧм. Шусьӧмаӧсь сэн празднуйтны быдлаын 1 майӧ. Сэк пӧ, тулыснад, ставыс ывлавылас ловзьӧ. Гӧгӧр гажа, мича. Мед пӧ сэк коньӧр уджалысь морт садьмылас лёк олӧмысь, нимкодясяс аддзанторнас, мед видзӧдлас сӧстӧм енэжас дай мӧвпыштас: «Мыйла, мый вӧсна сэтшӧм сьӧкыд овны сылы гажа ывлавылас?» Карса ужалысьяслы да крестьяналы сьӧкыда овсьӧ вывті уна уджысла, ёна дзескӧдӧны да нартитӧны найӧс вермана йӧз. Саръяс, корольяс, озыр йӧз барыш кульӧм вӧсна пинясьӧны, косясьӧны (воюйтӧны) мӧда-мӧдыскӧд, виалӧны уджалысь йӧзтӧ.
Асьныс тай оз ылавны война вылад мунны, мукӧдӧс ыстӧны ас пыддиыс. Шуӧмаӧсь тайӧ праздникас став уджалысьыслы петны ывлаӧ, ветлӧдлыны плагъясӧн улич кузя сьылігтырйи, корны саръяслысь, корольяслысь, озыр йӧзлысь кокньӧд олӧмлы, чинтыны кӧкъямыс часӧдз уджалан лун, помавны войнаяс.
Сідзи и вӧчисны уджалысьясыд. Чуймисны озыр йӧз, полӧны збой сюсь уджалысьясысь. 1 маяыд налы страсьт кодь вӧлі. Пондісны зільны пӧдтыны сійӧс, ӧлӧдны праздничайтӧмысь. Лыйлыны кутісны праздничайтысьяссӧ, сьӧмсӧ сійӧ лунысь эз кутны мынтыны. Миян Россияын уджалысьясыдлы весиг чукӧртчывныс ӧтилаас эз лэдзлыны, пыр вӧлі воасны да — кодсӧ лыйласны, кодсӧ тюрмаӧ пуксьӧдаласны. Уна морт лов босьтлісны 1 маяын. Миян Россияын явӧтӧ революцияӧдзыд эз и лысьтлыны праздничайтлыны. Ӧні, революция бӧрас, быд во на праздничайтлісны, мукӧд государствоын дорысь нӧшта бурджыка. Миян кодь вӧляа олӧмыс ӧд некӧн абу. Некутшӧм помещикысь ни озыр мортысь ӧні оз ков повны. Став власьтыс, олӧм нуӧдӧмыс уджалысь да крестьяна киын. Мукӧдлаын Сӧветскӧй власьтыд некӧн на абу. Уджалысьяслы да крестьяналы сьӧкыда на овсьӧ. Найӧ 1 маятӧ празднуйтігӧн пыр на корӧны чинтыны ужалан лунсӧ 8 часӧдз да помавны война. Миянлы ӧні сэтшӧмторъястӧ оз нин ков корны. Важӧн нин час лыдтӧ ужалысьясыдлы чинтісны, войнатӧ ас вынӧн кусӧдісны.
Кыдз жӧ колӧ коллявны 1 маясӧ ӧнія кадын? Ставным ми тӧдам быдторйысь судзсьытӧмнымӧс. Кузя воюйтігад быд бурыс, быд чукӧртӧмыс да водзӧ вылӧ лӧсьӧдӧмыс быри, жугавлі, киссис, омӧльтчис. Няньыд и, новлан кӧлуйыд и, паськӧмыд и, дозмукыд и, — ставыс быри. Туйяс жугавлісны. Отсӧг виччысьны некодсянь. Аслыным колӧ ставсӧ дзоньтыны да лӧсьӧдны. Эновтчам кӧ — дзикӧдз вошам, помасяс олӧмным. Озыр йӧзыд бӧр кабыртасны миянӧс. Сідзкӧ, колӧ туйяс лӧсьӧдны, карса уджалысьяслы нянь да пес сетны. Кӧдзыд пабрикаясад, заводъясад тшыг мортыд он нин ёна уджав. Карса уджалысьтӧ кӧ деревняыд оз понды вердны да шонтыны, оз ло сылы паськӧм ни кӧмкот, кӧрта кӧлуй ни весиг аслыс сёйны няньыс.
Мый нӧ керны, мед сэтшӧм дивӧыс оз ло? Колӧ ставыслы уджавны, отсавны мӧда-мӧдлы, мыйӧн верман.
Сы вӧсна тайӧ мӧда-мӧдлы отсӧг кузяыс, коммунистъяс шусисны праздник 1 маяӧ уджавны кутшӧмкӧ ӧтув удж. Уджалӧны найӧ пабрикаясын, заводъясын, складъясын, мастерскӧйясын. Уна кӧрт туй лӧсьӧдісны, уна паровоз да вагон дзоньталісны, пес кералісны, гӧрисны-кӧдзисны красноармейскӧй семьялы, тӧвар грузитісны, тӧвар ректісны, больничаяс весалісны — чышкисны-мыськисны, туй вывъяс, ӧградаяс идралісны, песласисны, уна быдсяма сикас уджсӧ вӧчисны найӧ бур вылӧ став уджалысь йӧзлы.
1 мая кындзи коммунистъясыд быд субӧта ӧтув уджтӧ нуӧдлісны. Помаласны ассьыныс лунся уджнысӧ, рытнас кытчӧкӧ ӧтув уджавны чукӧртчасны.
Помещикъясыд да озыр йӧзыд эз чайтлыны миянӧс вермиг кок вылӧ сувтны. «Джӧмдасны пӧ регыд: тшыгысла да кӧдзыдысла кокъяснысӧ нюжӧдасны». Эз тай ло на ног. Война вылад вермим найӧс, дай тшыгыскӧд и кӧдзыдыскӧд кужам вермасьныс. Ньӧжйӧникӧн быдтор лоас. Ставныс кӧмасясны и пасьтасясны, тшыгла кулысь бырӧ и. Сӧмын ӧдйӧнджык колӧ шыбитны важ праздникъяссӧ. Кымын уджавтӧм лун ӧд со вошӧ вӧлӧм миян во гӧгӧр чӧжӧн! Казьтывны колӧ ассьыным ыджыд лунъяссӧ, да ӧтув уджавны сэк бур вылӧ став уджалысь йӧзыслы.



ВЕРА ЙЫЛЫСЬ СЁРНИЯС

1. Эскӧм да тӧдӧм, вежа ва да микроскоп, молибен да поводдя

І

Садьми ӧти асылӧ сёрни шыӧ. Зэв збыльысь мыйкӧ гортсаяс сёрнитӧны-шензьӧны. Вӧлӧмкӧ, капуста пельсаысь шыр шой сюрӧма. Код тӧдӧ, кор сэтчӧ усьлӧма. Гашкӧ кымынысь нин шырӧсь капустасӧ сёйим. Увгытӧг сэсся он ов, кымынӧс пежаліс. Капустаыс ӧд уна на и: пельса джынтӧ, буракӧ, он койышт. Пежыд пельсасӧ пежаліс тшӧтш!
Дыр зыньгисны, шуасисны шыр вылӧ. Матӧ воисны, оз тӧдны мый вӧчны: капустаӧс шыбитны жаль, сёйны пеж. Пӧчӧ медвежӧра вӧлӧма, мездіс миянӧс ыджыд пикысь. Пыраліс гӧбӧчӧ, петкӧдіс нёль пельӧса вежа ва тыра сулея. Вежа васӧ ва вежӧдӧмсянь на ещӧ видзӧма. Сэсся муніс кӧбрӧгӧ, креставлӧмӧн вежа ванад койис капуста пельсатӧ. «Став пежсӧ пӧ вежа ваыс вӧтлас». Ме эски пӧчӧлы. Збыльысь ӧд аскинас капуста шыдыс чӧскыдджык мем кажитчис воддза дорысь. Ёна вежа ва выныдлы эскыны куті. Пон кӧ либӧ кань нюлыштасны, либӧ исыштасны кутшӧмкӧ доз, — ӧдйӧнджык пӧчӧ дінӧ. Сійӧ кызігтырйи чеччылас, корсяс вежа ва, сӧстӧммӧдас сійӧн пежалӧм дозтӧ. Менам сьӧлӧм бӧр бурмас.
Коли во, мӧд. Ме быдмышті, вежӧрмышті. Кань нюлӧмыд да исыштӧмыд эз нин пежӧн понды кажитчыны.
Миян фабрикаса град йӧрын быдсяма сикас пуктас вывті уна быдмис. Найӧн ноксьыны торъя йӧзӧс вӧлі медалӧма. Капуста солавны зэв ыджыд тшан лӧсьӧдӧма; пытшкӧссӧ видзӧдлыны тшан дорӧдзыс вӧлі кышасьла, сытӧг ог и аддзы. Тшаныс ӧд ещӧ джын выйӧныс кымын муас вӧлі сюйӧма. Тӧд вылӧ усяс джудждаыс да пасьтаыс, да ӧні на ещӧ кӧдзавла. Аттӧ, ыджыд жӧ тшан! Ӧнія кадӧ сы ыдждатӧ не вӧчлыны.
Коркӧ фабрикаын зэв ыджыд зык лэптысис. Вӧлӧмкӧ капуста тшанад кык крыса пӧдӧмаӧсь. Рытнад пуктас сеталысьыд капуста сетӧм мыстиыс омӧля пельсасӧ тупкӧма, войнад крысаясыд и пырӧмаӧсь. Мӧд луннад йӧзыд локтӧмаӧсь капустаыдла, да пельсаас кык крыса шой. Зык лэптӧмаӧсь: увгӧны, видчӧны, капуста оз босьтны, пеж пӧ тайӧ. Выльӧс корӧны.
Ӧні думышта да: унаысь, ме чайта, татшӧм дивӧясыд лоліны. Унаысь шырӧсь капустатӧ, йӧвтӧ, выйтӧ, яйтӧ сёйлім ми ас нэмӧн. Шыр шойыд эськӧ немтор на да, пон шойяс да кань шойяс на вузасьысьясыд перйывласны дозъяссьыс да сӧстӧм пыдди сёянторсӧ вузаласны-а. Сӧмын мед перйӧмсӧ некод оз аддзыв. Миян вузасьысь тай со йӧзасьӧма, топӧдӧмаӧсь морттӧ. Кысь нӧ сымда выль капустасӧ вермас сійӧ лӧсьӧдны — во гӧгӧръя сёян сюрс мортлы. Вайӧдісны куим верст сайсянь попӧс вежӧдны капуста тшан. Оз вӧлӧм ков уна ыджыд тшантӧ сӧстӧммӧдны: поп сӧмын куимысь резыштіс вежа ваӧн тшанӧ, да крестнас ӧвтыштіс. Став пежыс быри. Капуста сӧстӧммис. Бара позьӧ сійӧс сёйны.

ІІ

Почӧ пыр мем долис: «Вежа ваыд пӧ сійӧ абу прӧстӧй ва, сійӧ пӧ вежа, сӧстӧм, ньӧтчыд оз тшыклы ни дуксьыв. Позьӧ пӧ сійӧс во чӧж видзны сулеяын. Юан ваыд пӧ сійӧ вежонӧн тшыкас, дуксяс. Ёна пӧ колӧ видзны вежа ватӧ омӧль сибалӧмысь. Мутиыд веськалас кӧ сы пытшкӧ, быдӧн гудыртас. Быд ногыс ӧд «сійӧ» бур йӧзтӧ ылӧдлӧ, грекӧвӧйтӧ. Новгородса архиепископ Иванкӧд мыйсӧ абу вӧчлӧма. Унаысь пӧ сійӧ святӧй оланінысь зык кывлывліс, быттьӧ пӧ код юра йӧз чукӧртчӧмаӧсь да мургӧны; нывбабаясӧс аддзывлӧмаӧсь и. Ӧтчыд мыссян дозъяс сылы омӧльыс пыралӧма. Святӧй Иваныд сэсся сійӧс йӧртӧма сэтчӧ аслас молитваясӧн да пернапасавлӧмӧн. «Кытчӧдз пӧ Ерусалимӧдз он кӧсйысь ас вылад нулыны, ог лэдз тэнӧ». Нулӧма ӧд. Ӧти асылӧн волӧмаӧсь Ерусалимӧдзыс». (Кутшӧм тэрыб омӧльыд! На бӧрся тай ӧнія аэропланъяс оз вермыны вӧтчыны, бура эськӧ ӧдйӧ лэбалӧны да).
«Вежа ваыдлысь сӧстӧмлунсӧ омӧльыд ньӧти оз вермы бырӧдны. Ой-ёй ӧд сылӧн выныс ыджыд! Омӧльыд сӧмын видзӧдысьыслы синмас ру лэдзӧ, гудырӧн сійӧс петкӧдлӧ. Вежа ваыс пыр важ кодьыс, сӧстӧм».
Ыджыд кадӧдз ме дыр сулалан вежа ва пытшкысь нюйтсӧ чайтлі омӧльӧн синъяснымӧс пӧртӧмӧн. Абу ӧд мися сійӧ ва пытшкас, сідз мем сӧмын кажитчӧ.
Коркӧ-некоркӧ веськыд туй вылӧ куті сувтны. Вокӧ базар вылысь кык шайтысь ньӧбӧма ичӧтик микроскоп. Пыр сы пыр мыйкӧ видлалӧ: ва войттӧ и, тойтӧ и, юрситӧ и. Омӧльыд менӧ тшӧтш пондіс тойлыны видласьны. Грек вылад син улӧ сулалӧм вежа ва уси. Буретш пытшкас гудыр нюйт кодь гӧвкъялӧ. Тыдалӧ пӧчӧлӧн омӧля пробкасӧ сюйсьыссьӧма либӧ вунӧдӧма кисьтігас пернапасавны: омӧльыд кыдзкӧ пырӧма вежа ва пытшкад. Микроскоп клянича пырыс видзӧдлі вежа ва войт вылад да чуйми. Быдсяма мисьтӧм гагйыс сэн веглясьӧ: сюраӧсь, кузь ускаӧсь, паськыд бугыляӧсь, кыз рушкуаӧсь. Сэтшӧмъясӧс рисуйтлывлӧны страшнӧй суд да ад серпасъясӧ. Ловъяяссӧ аддзӧм мысти зывӧкысла быдӧн шугыртчис сьӧлӧмӧй.
Ме вежси. Эг понды эскыны йӧз висьталӧмлы. Зіли быдтор йылысь ас вежӧрӧн тӧдмавны.

ІІІ

Молитватӧ кужӧмӧн колӧ лыддьыны, кадын. Он кӧ кадӧ веськав, — оз имит, весь вошӧ ставыс. Сы туйӧд деревняса попъяс йӧйӧсь. Кос поводдя дырйи вежон кык мысти найӧ заводитӧны молитчыны, ветлӧдлӧны енъясӧн, зібйыв спасъясӧн. Ставсӧ лыддясны, быдтор вӧчасны вичко нигаяс серти. Уна нянь, кольк, вый, сьӧм нажӧвитасны. Сё кымын молибен сьыласны, — зэр век абу. Рад эськӧ попъясыд водза водз молибенъястӧ оз сьывны, да крестьянаыс невӧлитӧны, тэрмӧдлӧны.
Гырысь каръясын тӧлкӧн тайӧ уджтӧ вӧчӧны. Поп-дякыд сэн дошлӧйӧсь: кад вотӧдзыс он ылӧд найӧс молибенъястӧ сьылӧдны. Овлывлӧ: вежонӧн-вежонӧн дугдывтӧг зэрӧмла ставыс ойдлывлӧ. Кӧдзыд. Йӧз, енмӧс моз, видчысьӧны енэжлысь воссьӧмсӧ, унаысь луннас видзӧдласны вывлань. Сӧмын поп-дяклы веськодь. Некутшӧм сёрни молибенъяс йылысь. Зэр ӧтарӧ киссьӧ, найӧ оз дугӧдны.
Мукӧддырйи зэра поводдяӧ поп-дяк чукӧртасны кевмысьны став йӧзсӧ. Оз на помась молибен, — енэж воссяс, пемыд, сьӧд кымӧр пыдди пондас сэн дзирдавны мича югыд шонді. Либӧ зэр кӧ поп-дякъяскӧд юрбитӧмӧн корӧны, унаысь зэрыс йӧзсӧ разӧдлӧ площадь вывсьыс, ӧтув юрбитанінсьыс. Зэрыс кӧшысь моз пондас кисьтны, гӧгӧр шор письтас, ваыс улі судтаас керкаясӧ пырас. Овлывлӧ йи зэр мӧдӧдчас, зэв ыджыд тӧв лэптысяс. Сійӧ, буракӧ, вывті юрбитӧмысла нин, вывті лоӧмысла.
Пӧчӧ висьтавлӧм серти — ставсӧ тайӧ ен отсалӧ миянлы: зэртӧ сійӧ ыстӧ, зэрӧмысь дугдӧ миян корӧм понда. Эг эскы сылы, омӧльыд бара тойліс збыльсӧ тӧдмавны.
Вӧлӧм аркирейяс да попъяс кос поводдя дырйи да кузя зэригӧн оз узьны. Мудер ручьяс моз кынькъялӧны найӧ сійӧ кадъяснас обсерваторияӧд (велӧдчӧм йӧз арталӧм серти водзвыв тӧдмалӧны поводдя; сэн уна сикас инструмент, телеграф, телефон; быд лун став му кузьтаыс локтӧ сэтчӧ юӧр поводдя йылысь), тӧдмалӧны поводдя вежсьӧм. Асьныс кӧ оз мунны, медалӧм мортӧс ыстасны. Висьталасны обсерваторияын зэрмӧм либӧ поводдя мичаммӧм, — попъяс ӧдйӧнджык молибен вылӧ йӧзӧс чукӧртасны.
Важӧн Новгородса архиепископ доддявлӧма Ерусалимӧ ветлыны омӧльӧс. Ӧнія архиепископъяс вылас асьныс омӧльясыс адӧ ветлӧны.

2. Енлы эскӧм да ен ногӧн олӧм

І

Ентӧ тӧдтӧг пӧ бура олӧмыд оз нин вермы лоны мувылын. Ичӧтысянь пӧ быд мортӧс колӧ велӧдны ен ногӧн овны, ен велӧдӧм серти, святӧй гижӧдъяс лыддьыны. Поп-дяк шуӧм серти — закон божий колӧ велӧдны. «Тайӧ гижӧдъясысь пӧ бур нига грекӧ вӧйтӧм олӧмӧ нуӧдысь абу. Ӧд святӧй нигаястӧ дук святӧй вашкӧдӧм серти пророкъяс да апостолъяс гижлӧмаӧсь. Эскыны колӧ гижӧдыслы, овны сы серти. Омӧльтор ӧд дук святӧйыд эз велӧд гижны. Челядьтӧ пыр нин закон божий серти колӧ быдтыны. Сэк вӧлисти бур олӧмыс му вылад пуксяс». Видзӧдлам, збыль-ӧ сідз, быд висьт-ӧ закон божияд бур вылӧ велӧдӧ.

ІІ

Босьтам нига «Закон божий», школаясад тай войдӧр челядьтӧ код серти велӧдлісны. Сэн шуӧма: «Ыджыд милӧсьта Енмыд пӧ мездіс ставсӧ грекысь, вӧйтліс став мусӧ олысьнас и вылысьнас, мыськис, пӧдтіс став омӧльсӧ. Коли сӧмын гректӧм лов — Ной, аслас семьяӧн».
Дыр-ӧ эськӧ та бӧрын олісны йӧзыд гректӧ вӧчтӧгыд? — Эз дыр. Регыдӧн Нойлӧн пи — Кам, грекӧ вӧйи. Сы вӧсна уна сюрс во нин йӧзыд ёрӧны сылысь нимсӧ. Со мый висьтавсьӧ сійӧ грекӧ вӧйӧм йылысь святӧй гижӧдын:
«Ной сад садитіс. Ӧтчыд сэсся аслас садйысь коддзытӧдзыс юис гӧрд (винограднӧй) вина. Пырис гортас, пасьтӧгыс водіс джоджас. Аддзис сійӧс Кам нима пиыс, шпыньмуні, петіс вокъяслы висьтавны. Сим да Апет пырисны керкаӧ бӧрӧн, шебралісны пасьтӧм батьӧс, весиг эз видзӧдлыны сы вылӧ. Ной, палялӧм мыстиыс, корис ас дінас медічӧт писӧ, Камӧс, ёрис сійӧс батьӧс сералӧмысь. Симлы да Апетлы быд бурсӧ сиис. Весиг Камыслысь став рӧдсӧ нэм кежлӧ ёрис, мӧд кык пи рӧдыслы бур сиис». (Бытие гл. 9, ст. 20–27).
Ӧнӧдз на кодсюрӧ (попъяс да кодъяс да) шулывлӧны: Африкаса сьӧд йӧз пӧ лоӧмаӧсь Камсянь, Европаса еджыд йӧз — мукӧд вокъяссяньыс. Сійӧн пӧ енсянь шуӧма еджыд йӧзлы ыджыдавны сьӧд йӧз вылын (гашкӧ кывлінныд кутшӧма англичана ыджыдалӧны сьӧд йӧз вылад?).
Со жӧ ӧд енмыд! Ной пыр, ӧти пасьтӧм код юра морт йылысь висьталӧмла, кымын мортӧс ёрӧма! Кутшӧм бур нӧ тайӧ ёрӧмын? Ӧні кӧ деревняын кутшӧмкӧ код бать йылысь ӧти пи висьталас вокъяслы, бать палялӧм мыстиыс висьтавлысь писӧ видас, ёрас, ми бурӧн шуам сійӧс, пондам индыны сы вылӧ челядьӧс велӧдігӧн бур морт вылӧ моз?
Быд школаын велӧдан нигаын, «Закон божийын», висьтавсьӧ пророк Елисей йылысь. Сы вылын пӧ быттьӧ ӧтчыд посни челядьяс сералӧмаӧсь, куш плеша вӧлӧма да. Елисейыд видзӧдлӧма на вылӧ, ёрӧма найӧс ен нимӧн. Петӧмаӧсь вӧрысь кык энь ош, нелямын кык челядьӧс косявлӧмаӧсь. (4-ая книга царств, гл. 2, ст. 23, 24).
«Закон божий» велӧдысьясыд шуӧны: ошъясыд пӧ сӧмын ен тшӧктӧм серти та мында челядьсӧ виисны. Ыджыд-ӧ эськӧ мыж челядьлӧн? Найӧ Елисейтӧ аддзӧмаӧсь да сӧмын шуалӧмаӧсь: «Лок, лок, куш плеша дядьӧ!» Елисейыс збыльысь куш плеша вӧлӧма: серпасъясын юрыс дзик капуста мач кодь куш, ӧти юрси оз тӧдчы. Велӧдысьясыд тайӧн вывті ёна челядьтӧ повзьӧдлӧны. Со пӧ ӧд кыдз енмыд дорйӧ пӧрысь йӧзтӧ. (Ёна! Нелямын кык кагаӧс виис ӧти здукӧн!)
Ичӧтик мортыд кывзан татшӧм висьтъястӧ велӧдысьыдлысь, да сьӧлӧмыд быдӧн ёвкнитлас-кӧдзавлас. Сэсся туй вылын паныдасян кӧ куш плеша морткӧд, — видзӧдлыныд весиг он лысьт сы вылӧ: Елисейыд пырысьтӧм-пыр тӧд вылад усяс. Чайтан, видзӧдлӧмтӧ тэнсьыд серам туйӧ пуктас да ошъясӧс чукӧстас.
Нӧшта кӧ «Закон божий» велӧдысь попыд куш плеша, дзик мат. Пыр син водзад пророк Елисейыд.
Ӧні кӧ эськӧ кутшӧмкӧ ветлысь-мунысь странник Елисей мозыд усьӧдас вӧтчысь челядь вылӧ пурсян лёк понӧс, мый эськӧ сыкӧд вӧчасны?
Ме чайта, чижовкаӧ пуксьӧдасны. Унаӧс кӧ понйыс курччалас, нӧшта тюрмаӧдз на лэччӧдасны.

ІІІ

«Закон божийын» эм висьт Исав да Яков йылысь. Исавыс ассьыс ыджыдалӧмсӧ вузалӧма Яковыслы рок тасьтіысь. Ӧні на ещӧ унаӧн Исав кодь морттӧ мустӧмтӧны, Яков кодьсӧ ошкӧны: сы ног пӧ, шуӧны, колӧ овны.
Тайӧ святӧй гижӧдын зэв бура висьтавлӧма вок котырлысь олӧмсӧ, бать-мамлысь ас костас да бать-мамлысь челядькӧд олӧм йылысь.
Исак гӧтыр, Ревекка, вайис кыкаӧн. Войдӧр чужис Исав, сэсся Яков.
«Челядь быдмисны. Исав лои збой морт, бур кыйсьысь, му уджалысь. Яков — чӧв оласа, оліс гортынджык. Батьыслы муса вӧлі Исав, ёна чӧскыд пӧткаяснад вердіс да, мамыслы — Яков. Ӧтчыд воис Исав му вылысь, уджаланінысь, зэв мудзӧма, тшыг. Корис Яковлысь сёйны. Яков шуӧ: «Вежсян кӧ пӧ ыджыдалӧмнад * (старшинство), — верда». Исав шуӧ: «Мый мем ыджыдалӧмсьыд? Сёйны колӧ». — «Кӧсйысь сетны, дай верда!» Исав кӧсйысис. Яков вайис чечевица рок да нянь. «Исав сёйис, юис, чеччис, муніс. Тайӧ сёян вылӧ вежис ассьыс ыджыдалӧмсӧ». (Бытие, гл. 25, ст. 27–34). «Сёйис, юис, чеччис, муніс». Кутшӧм регыдӧн да кокниа помасис Исавлӧн ыджыдалӧмыс. Шӧрӧм няньысь да рок тасьтіыс ньӧбис сійӧс аслас вокыс, ньӧбис мудзӧм, тшыгъялӧм уджалысь воклысь.

* Сэки бать-мам кулӧм бӧрын став овмӧсыс кольӧ вӧлі ыджыд пилы.

Яковлы воксяньыс ыджыдалӧм сюри, сӧмын коли босьтны бурсиӧм батьсяньыс ыджыдавны семья пытшкын. Библияын со кыдз висьтавсьӧ сы йылысь:
«Исак пӧрысьмис, синтӧммис. Корис ӧтчыд ас дінас ыджыд писӧ, Исавсӧ, шуис сылы: «Бур пиӧй менам, ме ёна нин пӧрысьми, гашкӧ регыд кула. Верд ещӧ ӧтчыд батьтӧ ас кыйӧм чӧскыд пӧтка яйнад. Сёя медбӧръяысь, да кувтӧдз войдӧр бурсиа тэд нэм кежлӧ». Тайӧ сёрнисӧ кывліс Ревекка. Муніс Яков дінӧ, тшӧктіс начкыны медбур кык том кӧза пиӧс. Ме пӧ батьыдлы муса сёянсӧ лӧсьӧда, тэ пӧ сэсся ну сійӧс сылы. Батьыд сёяс, нэм кежлӧ бурсиас тэд. Яков петитчӧ. «Кыдз нӧ пӧ Исав пыдди ме муна? Кималаснас кӧ нӧ видлавны пондас батьӧыд?.. Бурсиӧм пыдди ёрас. Исавыдлӧн ӧд киыс да чужӧм-рожаыс гӧна. Менам шыльыд кучик. Ме ог мун». Мам мырдӧн ыстіс. «Ёрас кӧ пӧ, ас вылӧ ставсӧ босьта». Яков кывзіс.
Ревекка пасьтӧдіс Яковӧс медбур Исав паськӧмӧн, кисӧ да голя гӧгӧрыс гартіс кӧза куӧн.
Пырис Яков сёянӧн батьыс дінӧ, чукӧстчис: «Батьӧ!» — «Код нӧ тэ, бур пиӧй?» (Ёна тыдалӧ Яковыд гӧлӧссӧ вежӧма: батьыс весиг гӧлӧс сертиыс эз тӧд). — «Ме, Исавыд, ыджыд пиыд тэнад. Чӧскыд пӧтка яйтӧ вайи. Чеччы, лок сёй. Сэсся бурси меным». — «Зэв тай нӧ регыд ветлін, Исав?» — «Енмыс отсаліс... Паныд мем пӧткасӧ вайис». — «Волы жӧ, матыстчыв ме дінӧ, Исав. Малышта — тэнӧ, Исав-ӧ ме дінӧ локтӧма?» — шуис Исак. Яков матыстчис. Исак малаліс морттӧ дай шуис: «Гӧлӧсыд дзик Яковлӧн кодь, киясыд Исавлӧн. Тэ-ӧ, Исав?» — «Ме, батьӧ».
Исак сёйис яйтӧ, юис вина, сэсся писӧ тшӧктіс окавны асьсӧ. Яков окаліс. «Паськӧм дукыс Исавлӧн жӧ», — бурсиис Яковлы.
Ревекка да Иаков ёна пӧръялісны Исакӧс.
Воис кыйсянінысь Исав, лӧсьӧдіс батьлы пӧтка яйысь чӧскыд сёян. «Батьӧ», шуас: «чеччы, лок сёй пиыдлысь кыйӧм яйтӧ да бурси мем». — «Коді нӧ тэ?» юалӧ Исак. — «Ме тэнад ыджыд пиыд, Исавыд». — «Коді нӧ эськӧ менӧ вердіс чӧскыд пӧтка яйнас? Кодлы ме тэд пыдди бурсии?» Исак повзис кодь. Исав сыркъялӧмӧн бӧрддзис. «Батьӧ, — шуӧ, — бурси мем тшӧтш!» — «Вокыд ас мудернас мырддис тэнсьыд шудтӧ», шуис Исак. «Кыкысь нин сійӧ менӧ конйыштіс», шуис Исав, «ыджыдалӧмӧс мырддис, дай бурсиӧмӧс босьтіс» (Бытие, гл. 27.).
Велӧдчысь челядьыд пондасны юасьны закон божий велӧдысьыдлысь: мыйла нӧ пӧ Исакыс Яковсӧ эз корлы да бӧр босьт бурсиӧмсӧ? Исавыслы эз бурси? Попъясыд шуасны: Исакыд пӧ эз лысьт водзсасьны енкӧд. Ревеккаыслы пӧ да Яковыслы Исаксӧ пӧръявны ачыс енмыс отсалӧма. Енмыслы пӧ вӧлӧм колӧ мед бать бурсиӧмыс Яков вылас вӧлі. (Шань жӧ ен, пӧръясьны отсалӧма!).
Тайӧ «святӧй» висьтыс закон божияд велӧдӧ пӧрйӧдлыны мӧда-мӧдӧс семья котырын, вузасьны. Миян ног кӧ — путкыльтны семьятӧ.

ІV

Школаад закон божийтӧ этша велӧдӧны. Колӧ лыддьыны библия. Сэн став «святӧй» бур вылӧ велӧдан гижӧдыс. Босьтам кӧть Аврам да Сара йылысь (енкӧд сёрнитӧм мысти Авраамӧн да Сарраӧн пондӧмаӧсь шусьыны):
«Аврам мӧдӧдчылӧма лунвылӧ, сэсся повзьӧма тшыгъялӧмысь, мунӧма Египетӧ. Египетӧ воигӧн гӧтырыслы шуӧма: «Гӧтырӧй пӧ, Египетад воам да Египетса йӧзыд шуасны: тайӧ пӧ сылӧн гӧтыр. Сэсся тэнад мичлуныд вӧсна менӧ виасны. Тэ эн гӧтырӧн висьтась, чойӧн. Чойӧн кӧ висьтасян, ловйӧн колясны, нӧшта зэв лӧсьыд лоӧ меным овны». Египтянаяс аддзисны мича нывбабатӧ, ошкисны сійӧс фараонлы. Фараон босьтіс Сараӧс гортас. Аврамлы лӧсьыд лои овны сы вӧсна: быдсяма скӧтыс, слуга-казак — тырыс вӧлі сылӧн».
Мыйла нӧ фараон тыртіс Аврамӧс быдсяма эмбурнас? Сӧмын ӧмӧй Сара мичлун вылӧ ылысянь видзӧдӧмысь, сы вылӧ нимкодясьӧмысь? Сӧмын-ӧ аслас гӧтырӧн ылысянь нимкодясиг чайтіс Аврам Египетӧ пыригӧн? Эз-ӧ мӧдторйысь пов гӧтырсӧ чойӧн шусьыны велӧдігӧн? Эз жӧ вермы чайтны Египетса йӧзӧс сэтшӧм сӧстӧмъясӧн.
Водзӧ на йылысь висьтавсьӧ (бӧръя содтӧд тайӧ висьтас): енмыд ыджыд шог ыстіс фараонлы Аврамлысь гӧтырсӧ баба пыдди видзӧмысь. Корис фараон Аврамӧс, юалӧ: «Мый тэ мекӧд вӧчин? Мыйла менӧ пӧръялін, Саратӧ чойӧн висьталін? Ме ӧд со сы вылӧ гӧтраси» (мыйла нӧ эськӧ сэк «святӧй» гижӧдас шуны: «ыджыд шог Аврам гӧтырӧс видзӧмысь», мыйла «Аврамлы Сара кузя лӧсьыд вӧлі овны»). «Босьт ассьыд бабатӧ, мун тась». Фараон тшӧктіс йӧзыслы колльӧдны Аврамӧс да Сараӧс. Петісны найӧ Египетысь став овмӧснас, эмбурнас. (Бытие, гл. 12, ст. 9–20).
Либӧ Египетысь еврейяс мунӧм йылысь быд велӧдчан «Закон божий» нигаӧ гижсьӧ. Тайӧ висьтысь пӧ уна бур позьӧ босьтны челядь быдтігӧн.
Дасӧд притча, зэв ыджыд шог воӧ Египет вылӧ. Быд пикысь мездысигӧн фараон кӧсйысьліс лэдзны еврейясӧс. Сӧмын пикысь мынӧм бӧрын бӧр вунӧдлывліс. Дасӧд притча йылысь со мый висьтавсьӧ.
«Ен кӧсйысьӧма вой шӧр кадын мунны Египет кузя. Менам мунӧм мысти пӧ быд керкаысь Египет кузяыс кулас медыджыд кагаыс да медводдза чужысьыс быд скӧтлӧн, фараоныслӧн тшӧтш. Сӧмын еврейяслы оз немтор ло. Сы серти тӧдӧй менсьым янсӧдӧм еврейясӧс да египтянаясӧс. Ыджыд гӧлӧсӧн пондасны бӧрдны Египет муын, сэтшӧма бӧрдны, кутшӧм эз на вӧвлы некор, ни водзӧ оз ло».
Сійӧ каднас еврейяслы енмыд Мӧсей пыр со мый тшӧктӧма вӧчны:
«Сэсся шуӧма енмыд Мӧсейлы: нӧшта ӧтчыд Египетса йӧзлы шог ыстыла. Сы бӧрын фараоныд лэдзас нин тіянӧс. Ыстігас ӧдйӧ пондас тэрмӧдлыны. Гусьӧникӧн туйды аслад йӧзлы мунігас коравны бурджык кӧлуйнысӧ египтянаяслысь: зарни, эзысь, бур паськӧм» (Исход, гл. ІІ, ст. 1–7). (Со ӧд енмыд мый вӧчлӧма! Кутшӧм бур вылӧ велӧдлӧма!)
«Воис лёк вой. Быд керкаын Египет кузя кулӧм морт. Став йӧзыс горзӧны, бӧрдӧны. Фараон йӧзыскӧд вӧтлӧны еврейясӧс, тэрмӧдлӧны найӧс ӧдйӧнджык петны Египетысь. Еврейяс петігас Мӧсей велӧдӧм серти вӧчисны: повзьӧм, шогсьысь египтянаяслысь коралісны дона бур кӧлуйнысӧ. «Ыджыд милӧсьта енмыд египтяна син водзас петкӧдліс ассьыс ыджыд милӧсьтсӧ»: «Египтянаяс сеталісны, еврейяс босьталісны» — долыдапырысь помасьӧ тайӧ «святӧй» гижӧдыс (Исход, гл. 12, ст. 29–36).

V

Библияын висьтавсьӧ Египетын Ӧсип олӧм йылысь. Аслас сюсьлунӧн Ӧсип лоӧма фараон бӧрас медыджыд мортӧн. Сизим бур воӧн, няня воӧн кужӧма чукӧртны вывті уна нянь фараонлы. Сійӧ няньнас няньтӧм воясӧ пондӧма Ӧсип вузасьны.
«Нянь эз ло Египетын ни Канаан муын. Йӧз тшыгъялӧны. Муяс вынтӧммисны. Став зарнисӧ, эзысьсӧ, став бур кӧлуйсӧ тшыгъялысьяс вайисны Ӧсиплы, Ӧсип — фараонлы. Быри нянь. Быри зарни да эзысь египтяналӧн да канаанса йӧзлӧн. Бара воисны найӧ Ӧсип ордӧ, сӧмын пӧ зарни ни эзысь миян ӧні абу нин. Ӧсип корис скӧтнысӧ. Вайисны. Быри став овмӧсыс тшыгъялысьясыдлӧн. Асьнысӧ да мунысӧ пондісны вӧзйыны: «Казакавны пӧ пондам фараоныдлы. Вай пӧ кӧйдыстӧ да муяснымӧс кӧдзамӧ тіянлы вылӧ. Ӧні найӧ весьшӧрӧ куйлӧны». Ньӧбис Ӧсип фараоныслы став мусӧ Египетысь. Став йӧзыс Египет кузяыс пондіс казачитны фараонлы» (Бытие, гл. 47, ст. 13–21).
Некод на некор эз гижлы сэтшӧма дзескӧдӧм тшыгъялысьясӧс. Весиг помещикъяс Ӧсип моз эз нартитлыны йӧзӧс. Некутшӧм морт на мувылын абу зільлӧма сэтшӧм ӧдйӧ озырмыны йӧз шог вылын, кыдзи Ӧсип фараоныскӧд. Тӧдӧмысь, сэтшӧма топӧдӧм сизим воӧн збыльсӧ эз вермы лоны, кыдзи библияын гижӧма. Сэтшӧмӧдз топӧдны уна йӧзӧс верман сӧмын уна дас воӧн.
Библияын Ӧсип йылысь висьтыс лыддьыссьӧ медбурӧн, медколанӧн челядьӧс велӧдігӧн. Быд «Закон божий» велӧдан нигаӧ гижсьӧ сы йылысь ставыс, помсяньыс помӧдзыс, ньӧти колявтӧг. Сӧмын тай став висьтыс ӧткодь: омӧля велӧдӧ бур вылӧ.
«Святӧй» гижӧдъяс серти сӧмын зэв бура верман тӧдмавны важ йӧзлысь олӧмсӧ, налысь вежӧралӧмсӧ. Библияыд сӧмын важ олӧмсӧ гижӧмнас и дона; сы серти овны челядьӧс велӧдны, ни аслыд велӧдчыны оз шогмы.

3. Вӧт

І

Пемыд йӧз вӧттӧ збыльӧн лыддьӧны. Узигад пӧ тушаыд куйлӧ, узьӧ; лолыд быдлаті ветлӧдлӧ, быдсяматорсӧ аддзылӧ. Тушаыд пӧ кыйсьӧм бӧрын шойччӧ, лолыд век на кыйсьӧ (пемыд йӧзыд кыйсьӧм вылынджык олӧны). Вӧтӧн кӧ пӧ кодкӧд кӧ косясян, либӧ пинясян, збыльтӧ сійӧ жӧ лоӧ.
Воддза саръяс вӧт вӧснаыс уна йӧзӧс мучитлӧмаӧсь, вилӧмаӧсь. Сарича Екатериналӧн на эм со кутшӧм гижӧд: «Ӧти морт вӧтӧн виӧма сарӧс. Нем думайттӧг сійӧ висьтавлӧма вӧт йывсьыд ёртъясыслы. Кывсьӧма сарӧдз. Вины ӧд сарыд тшӧктӧма вӧтасьысь морттӧ: «Збыль кӧ пӧ нӧ сійӧ менӧ виас». Екатеринаыс гижӧдас ошйысьӧ аснас: «Ме пӧ бара сідзтӧ ог нин вӧч. Вӧт понда морттӧ ог ви. Йӧйясыд пӧ тай со виавлывлӧмаӧсь-а».
Ӧні на унаӧн эскӧны вӧтыдлы. Вӧтӧн кӧ кокньыда каян чой паныд — озырман; усян кӧ — гӧльман. Чери вӧталан висьӧм водзын, ыргӧн сьӧм — шог водзын, эзысь — бӧрдӧм водзын, кабала сьӧм — озырмӧм водзын. Праздниклань паныдса вӧт ӧбедӧдз кӧ оз имит — лӧж, немтор сэсся сыысь повны. Вӧт сертиыс ӧд сэсся приметаяс лӧсьӧдлӧмаӧсь и. Сов пӧ киссьӧ зык водзын; туй вомӧн кӧч вуджӧ — омӧль лоӧ; поп паныдасьӧ — омӧль водзын жӧ. Медомӧль — пон омлялӧм горт гӧгӧрын: сотчас кыткӧ, либӧ кулӧ кодкӧ.
Важӧн вермана йӧзыд гортас пыр тӧдысь, вӧт вежӧравны кужысь мортӧс видзлывлӧмаӧсь. Ӧд пӧсь петтӧдз сёйӧм-юӧм бӧрад узигӧн мыйсӧ он вӧтав. Тӧдысьыд кӧ абу, код сэсся налы вежӧралас. Роч саръяс да саричаяс кык сё во сайын на ещӧ уна быдсяма тодысьсӧ видзлӧмаӧсь. Сарича Екатеринаыдлӧн сэтшӧмыс вӧвлӧма жӧ, асьсӧ эськӧ зэв нин тӧлкаӧн лыддьылӧма да.

ІІ

Закон божияд Ӧсип йывсьыд висьтыс оз ӧмӧй велӧд миянӧс эскыны вӧтъясыдлы? Абу ӧмӧй сылӧн вӧтъясыс имитлӧмаӧсь? Ёна ӧд сійӧ вӧтасьлӧма. Уналы ачыс отсавлӧма вӧтъяссӧ вежӧравны и.
Бытийӧ серти (гл. 37) Ӧсипыд медмуса пиыс вӧлӧма Яковлӧн. Сылы ӧтнасыслы уна пӧлӧс паськӧм батьыс лӧсьӧдӧма. Сы вӧсна вокъясыд мустӧмтны пондӧмаӧсь Ӧсиптӧ (ст. 3–4). (Тайӧс велӧдігӧн челядьыд оз батьсӧ мыждыны, а вокъяссӧ). Ӧтчыд Ӧсипыд вӧтасьӧма: быттьӧ кӧ пӧ вундігӧн кольтаыс сылӧн му шӧрас сувтӧма, вокъясыслӧн кытшовтӧдӧмаӧсь сійӧс дай копыртчылӧмаӧсь сылы (5–7). Вокъясыс нӧшта ёнджыка пондӧмаӧсь мустӧмтны Ӧсипӧс. «Тэ нӧ пӧ саравны он-ӧ кӧсйы миян вылын?» (8). Мӧдысь вӧтасьӧма, да быттьӧ шонді, тӧлысь да дас ӧти кодзув копыртчылӧмаӧсь сылы. Батьыс весиг скӧрмӧма сэк. «Збыльысь ӧмӧй нӧ пӧ мем, мамыдлы да вокъясыдлы лоӧ копрасьны тэд?» (9–10).
Ёна гортсаяс повзьӧмаӧсь Ӧсип вӧтысь. Ёна зіля ми велӧдлім сы йылысь. Тайӧ вӧтъяс понда Яков семья котырлӧн олӧмыс торксьӧма. Вокъясыс мынтӧдчыны сыысь лӧсьӧдчӧмаӧсь: «Виам пӧ тайӧс, шойсӧ ыджыд гуранӧ шыбитам. Батьӧыд оз и тӧдлы. Зверъяс, шуам, сёйӧмаӧсь сійӧс. Мед сэсся вӧтасьӧ. Регыд ми сылы копыртчылам!» (18–19).
Тыдалӧ морт виӧмнад чайтісны мездысьны вӧт имитӧмысь. Тайӧс велӧдігӧн челядьыд бара жӧ вокъяссӧ мыждӧны, оз батьыслысь кужтӧм быдтысьӧмсӧ. Эз кӧ эськӧ сійӧ торйӧд Ӧсипсӧ, эз кӧ ӧтдорт дас ӧти писӧ, найӧ татшӧма эз мустӧмтны воксӧ.
Вокъяс ловйӧн джуджыд гуранӧ тойыштісны Ӧсипӧс. Батьӧс пӧръялісны: зверъяс пӧ вокӧтӧ сёйӧмаӧсь. Со пӧ вирӧсь паськӧмыс сылӧн сюри. (Вирнас эськӧ асьныс нарошнӧ лякисны Ӧсип вылысь пӧрччӧм паськӧмсӧ).
Челядьыс бать кодьысӧсь жӧ лоӧмаӧсь. Ачыс Яковыс ылӧдлӧмӧн босьтіс Исаклысь бурсиӧмсӧ, ӧні челядьыс пӧръялӧмӧн жӧ кӧсйисны перйыны сылысь эмбурсӧ. Сійӧ ӧд эськӧ ставсӧ жӧ аслас муса пиыслы, Ӧсипыслы, колис. Со кутшӧм бур вылӧ велӧдӧ миянӧс «святӧй» нигаыд — библия.
Ӧсипӧс вокъясыд гурансьыд бӧр перйисны, вузалісны измаильтяналы. Найӧ нуӧмаӧсь сійӧс Египетӧ, вузалӧмаӧсь Потифарлы, сар чиновниклы.
Египетын олігӧн Ӧсиплӧн чиныс соді, вӧтыд быттьӧ имитіс.
Со сэсся, колӧкӧ, эн эскӧ вӧтлы да вӧт вежӧралысьлы. Вӧтъяслы кӧ онӧ эскӧй — «Святӧй» гижӧдъяс нинӧмӧ пуктанныд, закон божийлы онӧ эскӧ.

ІІІ

Аслас сюсьлунӧн да ыджыд тӧлкнас Ӧсипыд став овмӧссӧ пондіс нуӧдны Потифарыдлысь. Кӧзяин пыдди оліс. Сӧмын тай Потифар гӧтыр вӧснаыс торксьыліс лӧсявны. Ӧсипыд Потифар гӧтырыскӧд пондыліс. Кык во кежлӧ тюрмаӧ пуксьӧдісны Ӧсиптӧ. Тюрмаад сійӧ аслас сюсьлунӧн да тӧдӧмӧн бура овмӧдчис: ыджыдалысяс пуктісны сійӧс. Сэсся вӧтъяс бура вежӧралӧмысь регыдӧн бӧр лэдзисны сійӧс тюрмасьыд. Сарлы нянь ваялысьлы вӧт сертиыс шуис: куим лун мысти пӧ тэнӧ ӧшӧдасны; вина новлысьлы — тэнӧ пӧ лэдзасны. Петан пӧ да ме йылысь фараоныдлы гарышт (Бытие, 39, гл. 40).
Фараон вӧтасьӧма: сизим омӧлик мӧс сёйӧмаӧсь сизим ён бур мӧсӧс; сизим омӧлик шеп — сизим бур тыра шептӧс. Некод, некутшӧм тӧдысь, вежӧралысь морт абу вермӧма висьтавны сарлы дивӧ кодь вӧтъяс йылысь. Сӧмын Ӧсип кужӧма вежӧравны. Ачыс пӧ енмыс вӧтнад висьталӧма фараонлы водзӧ вылысь уджсӧ ассьыс. Сизим бур, няня во мысти пӧ сизим омӧль, няньтӧм во пуксяс. Ӧні пӧ колӧ корсьны фараонлы тӧлка, сюсь мортӧс, чукӧртны нянь тшыгъялан вояс кежлӧ.
Вӧт вежӧралысьясыд медтӧлка йӧзӧн важ саръяс дырйи лыддьысьлісны, медбур йӧз туйын овлісны. Кыдз вермӧма Ӧсип панйыны найӧс, шензьыныд он вермы. Египет кузя некутшӧм тӧдысь, велӧдчӧм морт абу вермӧма вежӧравны фараонлысь вӧтсӧ, Ӧсип сӧмын вермӧма. Сідзкӧ, сэкся тӧдысь, велӧдчӧм йӧзыс некытчӧ туйтӧмӧсь вӧлӧмаӧсь. Налы эськӧ зэв кокньыда позис вӧтсӧ вежӧравны, мыйкӧ сӧрин дай. Медтыкӧ висьтас «сизим» гарыштсяс: сизим вежон ли, сизим тӧлысь ли, сизим гӧтыр ли, сизим ёрт ли, сизим ыджыдалысь ли. Абу ӧмӧй ӧткодь? Фараоныс ачыс немтор оз гӧгӧрво. Мӧдысь вӧтасьӧм мысти эськӧ ставыс вуні сылӧн. Святӧй гижӧд сертиыд со абу гӧгӧрволӧмаӧсь египетса тӧдысьясыд мыйсюрӧтӧ висьтавны. Ӧсип абу повзьӧма сыысь: енмыс пӧ ачыс туйдіс менӧ вӧтсӧ вежӧравны. Ставныс эскӧмаӧсь сылы.
Фараоныс ошкӧма сійӧс: «Тэ пыр пӧ ен сёрнитӧ, тэысь тӧдысь, тэысь юр садяджык морт менам муын абу. Тэ пӧ ыджыдавны пондан менам овмӧс вылын, керка вылын, менам став йӧз вылын. Ачым сӧмын престолӧн ыджыдджык лоа тэысь». Аслас чунькытшӧн чунькытшӧдіс Ӧсипӧс, аслас паськӧмӧн пасьтӧдіс, сьывъяс зарниа чеп ӧшӧдіс. Сэсся мӧдісны вӧлӧн. Ӧсип медводдза телегаас сар бӧрын. Быдӧнлы тшӧктӧны салы копрасьны. Фараон шуис Ӧсиплы: «Ме, сар, шуа — тэнад тӧдлытӧг некод ассьыс кисӧ ни коксӧ оз вӧрзьӧд менам муын» (гл. 41, ст. 39–44).
Со кутшӧм ӧдйӧ фараон дінад Ӧсипыдлӧн чиныс содӧма.
Ӧсип оліс фараонкӧд, эз уськӧд асьсӧ няйтӧ: фараонлӧн надея сы вылӧ эз весьшӧрӧ вош. Ӧсип чукӧртіс сылы зарнисӧ и эзысьсӧ, босьтіс став кывтӧм пемӧссӧ, мусӧ; пӧртіс став йӧзсӧ сылы вылӧ казакӧ.
Татшӧм висьтъяс велӧдлім ми ставным «Закон божий» велӧдігӧн. Ставнымлы миянлы юраным сюйисны Ӧсиплысь олӧм-вылӧмсӧ, сылысь сюсьлунсӧ пӧртны став йӧзсӧ казакӧ. Ог тӧд, мый пыдди сійӧс пуктыны велӧдісны миянӧс, Енмӧс моз тай велӧдігад лэптісны-а.
Збыльысьсӧ дерт эз вӧв тадз. Збыльысьсӧ важӧн ёна сьӧкыда овсис еврейяслы. Унаысь найӧ сюрліны Египет улӧ. Уна нартитчӧм муніс на вывті. Сир курыд шога олігад тӧкӧдісны найӧ асьнысӧ мойд-висьтъясӧн: «Эз пӧ еврейяс Египет улӧ сюрны, еврей пиысь пӧ ӧти Египетса сар вӧлі».

ІV

Ӧсип йывсьыд став висьтыс вӧтъясысь лӧсьӧдлӧма. Мукӧд висьтыс библияын вӧт серти лӧсьӧдӧмторъяс жӧ. «Закон божий» велӧдігад став кристос вераа челядьыс вӧтъяс велӧдлісны. Иисус Кристос чужӧм йылысь со мый висьтавсьӧ:
Кор Вифлеемын чужис Иисус, асыввывсянь воисны Ерусалимӧ велӧдчӧм йӧз, юалӧны: «Кӧн нӧ пӧ выль чужысь иудейса сарыс? Сылӧн кодзулыс кыптыліс миян асыввылын. Ми локтім копыртчывны сылы». (Евангелие от Матвея, гл. 2, ст. 1–2).
Тайӧ велӧдчӧм сюсь йӧзыс Месопотамияысь. Найӧ висьтавлӧм серти со кутшӧм сӧрӧм миянлы лолі велӧдны: кодзув серти быттьӧ позьӧ тӧдмавны йӧз кост олӧм. Сійӧ велӧдчӧм йӧзыс ӧд нӧшта язычникъяс вӧліны. Шензьыны он вермы, мыйла найӧ Иисуслы волӧмаӧсь юрбитны. Иудейса сарыд на ног мувыв сар. Кодзувъяс серти лыддьӧмаӧсь: выль чужысь кага пӧ лоӧ иудейса сарӧн, локтӧмаӧсь ылыс муысь, уна ва сайысь юрбитны сылы.
Ирод сар кывлӧма та йылысь, чуймӧма-повзьӧма. Чукӧртӧма став тунсӧ, велӧдчӧм вежӧра йӧзсӧ, тӧдмавны на пыр кутшӧм карын пророкъяс висьтавлӧм серти чужас Иисус. Месопотамияса йӧз висьталісны кодзув кыптӧм кадсӧ, Иисус чужан кадсӧ. (Том, велӧдчысь йӧзлы зэв збыльысь колӧ вӧлі висьтавны тайӧ став сӧрӧмсӧ закон божий урок вылын.)
Месопотамияса йӧзӧс вайӧдӧма сійӧ кодзулыс Иисус чужанінӧдз. Сы весьтӧ сійӧ сувтӧма. Ог тӧд, кутшӧм ногӧн сэтшӧм стӧча вермис индыны Иисуслысь чужанінсӧ кодзув. Эськӧ кутшӧмкӧ би кӧ уліті, му бердӧдыс, тювис да сувтіс керка весьтӧ либӧ гу весьтӧ, позис эскыны. Кодзулыд ӧд ӧти керкасянь юр весьтын кӧ вӧлі кажитчӧ, мукӧд Ерусалимса керкаяссянь сідз жӧ юр весьтын кажитчас, да и став Палестинаса каръясас юр весьтын жӧ кажитчас. Сідзкӧ уліті, му вывті тювысь би вайӧдӧма язычникъясӧс уна вежон чӧж, уна сюрс верст сайсянь. Сӧмын мыйла на кындзи мукӧд некод абу аддзылӧмаӧсь тайӧ бисӧ?
Юрбитӧм мысти Иисуслы, — водзӧ висьтавсьӧ библияын, — язычникъяс вӧтасьӧмаӧсь Иродӧс аддзӧдлытӧг гортас мунны. Найӧ мунӧм мысти андел уськӧдчӧма вӧтӧн Ӧсиплы, тшӧктӧма пышйӧдны кагасӧ да мамсӧ сылысь Египетӧ. «Олӧй пӧ сэн ме локтӧдз. Тась Ирод кӧсйӧ став посни кагасӧ виавны! » (ст. 12–13). «Язычникъясыд Ирод ордад эз пыравны да, зэв ёна сійӧ скӧрмис: Вифлеемсьыс став кагасӧ кык арӧсӧдз тшӧктіс виавны» (ст. 16).
Иродӧс гижӧны вывті лёкӧн, но и вывті сюсьӧн, вежӧраӧн. Мед сійӧ кадын олысь римлянаяс ошкӧны асыввывса гадайтчысьясӧс, эскӧны налы. Ме чайта, некодлӧн найӧ висьтавлӧм серти ки оз лыб кык арӧсӧдз став кагасӧ вины. Ирод пӧ виӧма. Виӧма: 1) кутшӧмкӧ тӧдтӧм пророклысь кывъяссӧ аслас велӧдчӧм тӧдысь йӧзӧн вежӧралӧм вӧсна, «коркӧ пӧ Вифлеемын чужас Кристос», 2) кутшӧмкӧ асыввылысь воысь йӧз шуӧмла: «кодзув серти тӧдмалім иудейса сарлысь чужӧмсӧ». Кӧть нин ӧтитӧг став римлянаыс олісны гадайтчӧм вылын, ме чайта, асланыс ыджыдалысьлы эз жӧ став челядьсӧ сетны вины, водзсасисны жӧ. Дерт эськӧ збыльсӧ татшӧм дивӧыс эз вӧвлы; некӧн некутшӧм олӧм-вылӧм йылысь гижӧдын абу ни. «Закон божияд» сӧмын велӧдӧны. Святӧй гижӧд гижысьяс лӧсьӧдлӧмаӧсь висьтъяссӧ важ пророк висьтъяс серти, найӧ кывъяс серти.
Сійӧ жӧ Евангелльӧын (от Матвея гл. 2) нӧшта кыкысь вӧт туйдӧ олӧмын: «Ирод кулӧм мысти андел бара уськӧдчис вӧтӧн Ӧсиплы, тшӧктіс кагасӧ да сылысь мамсӧ нуны Израильӧ: «Ӧні пӧ кага виысьяс сэн куліны нин». Ӧсип кывзіс анделлысь, петіс Египетысь. Воисны Израильӧ». Мӧд вӧт серти Ӧсип муніс овны Назаретӧ. «Мед пӧ лоас пророкъяс висьталӧм серти: шусьыны пондас Назарейӧн» (19—23). Быд ног Иисус йылысь висьтъяссӧ тільсьӧмаӧсь лӧсьӧдны пророкъяс висьтавлӧм серти. Коді кыдзи кужӧма, сяммӧма, сідзи и висьтавлӧма.
Евангелльӧын Матьвей гижӧдын вӧт кузя жӧ лӧсьӧдӧма Маръя нима нывлысь дук святӧйсянь сьӧктӧмсӧ. Чунькытшасьӧм бӧрас, гӧтрасьтӧдзыс на ещӧ, Ӧсип казялӧма Маръялысь нӧбасьӧмсӧ «дук святӧйсянь». Нылӧс янӧдны жаль лоӧма сылы. Гӧтрасьӧм мыстиыс, гусьӧникӧн кӧсйӧма ыстыны сійӧс ас дінсьыс. Второзаконньӧ нига серти (гл. 22, ст. 11–21) Маръяӧс омӧля олӧмысь, нывдырйи нӧбасьӧмысь, колӧ вӧлӧм изъясӧн лыйлыны. (Со ӧд кутшӧм чорыда мыжалісны нылӧс кага вайӧмысь. Асьныс эськӧ, дажӧ патриархъясыс, уна бабаӧн видзисны да нӧшта слугаясыскӧд на олісны). Вӧтӧн андел шуӧма Ӧсиплы: «Ӧсип пӧ, эн вӧтлы ассьыд гӧтыртӧ, Маръятӧ. Кагаыс сылӧн дук святӧйлӧн». Ӧсип андел тшӧктӧм серти вӧчӧма (гл. 1, ст. 18–20, 24). Став евангелльӧас Маръя нӧбасьӧм йылысь тайӧ вӧт вылӧ ыстысьӧны. Ӧти тайӧ вӧт серти эскӧма Ӧсип, гӧтырыслӧн пӧ кагаыс лоӧма святӧй дуксянь.
Кага дук святӧйсянь! Батьтӧм кага! Ог тӧд, ӧнія кадӧ кутшӧмкӧ зэв еннога оласа верӧс (мужик) эскас оз Ӧсип моз сэтшӧм кокньыда аслас гӧтырлысь дук святӧйсянь сьӧктӧмсӧ.
Кодзув серти гадайтчӧм, вӧт вежӧралысьяс, вӧт вежӧралӧм, вӧт серти олӧм, вӧтӧ уськӧдчылӧм, — ставыс сійӧ кольӧма, ставыс кӧнкӧ пемыд пельӧсын туплясьӧны, бакшасьӧны.
Войдӧр ёна велӧдлім на йылысь. Кутшӧм збыльыс, сьӧлӧмсянь висьтавлім велӧдысьыдлы уроктӧ.

4. Керсьӧм да тунъясьӧм

І

Ичӧтдырйи ме унаысь кывлі сёрни керсьысьяс йылысь. Ёна тшыкӧдчысьяссьыд повлі. Чайтлі найӧс медлёк йӧзӧн му вылас. Быдӧнлы мися найӧ сӧмын омӧльтор зільӧны вӧчны. Накӧд мися бура колӧ овны, видзчысьны скӧрмӧдӧмысь.
Он кӧ пӧ тшыкӧдчысьтӧ кор пир вылӧ, либӧ коран да омӧльджыка пӧттшуйтан, либӧ мыйыськӧ скӧрмӧдан сійӧс — бур эн виччысь. Ичмонь гозъятӧ нуигӧн вӧвъясыс йӧймасны: ыръянитчыны пондасны либӧ биа ньӧв моз лэбзясны — путкыльтасны найӧс додьсьыс. Овлывлӧ пӧ, нэм кежлӧ тшыкӧдчысьыд тшыкӧдас ичмоньтӧ: гусьӧник сы вылӧ видзӧдӧмӧн «кывсӧ» шуас. Медводдза лунъяссяньыс пондас зыньгыны сійӧ, омӧльтчыны, рӧдимеч босьтас, шеваӧн пондас горзыны.
Поптӧг да тшыкӧдчысьтӧг пӧ оз позь гӧтрасьны-котрасьны. Кыкнаннысӧ пӧ медбур инас сёйиг-юигад колӧ пуксьӧдны. Попыд эскӧ тшыкӧдчысьыдлы, полӧ сыысь. Сылӧн пӧ аслыссяма вын эм, дявӧлсянь; — попыслӧн енсянь дай. Йӧзыд кыкнансьыс наысь полӧны, кыкнаннысӧ лэптӧны, ыджыдӧ пуктӧны. Тшыкӧдчыссьыд поп дорсьыд ёнджыка лоӧ повны. Ӧд вӧчас сійӧ мыйкӧ, попыд весиг оз вермы мездыны. Вомдзалас-ӧ, кывтӧм пемӧсъясӧс-ӧ висьмӧдас, чинтас-ӧ мӧскыдлысь йӧвтӧ, нёньсӧ косьтас-ӧ, кила-ӧ сетас, — кыдзи попыд отсалас мездысьныс. Ен выныд сылӧн оз судзсьы дявӧл выныдкӧд водзсасьны. Найӧ эськӧ татшӧм шог дырйиыд оз нин и босьтчывны отсасьныс да: огӧ жӧ пӧ ӧд нин вермӧй бурсӧ вӧчны-а.
Вывті нин омӧль кык тшыкӧдчысь кӧ ӧтлаасясны, да нӧшта найӧ мӧда-мӧдыскӧд оз лӧсявны, зыкынӧсь. Ӧти бӧрсяыс вӧтлысян, — мӧдыс лӧгалӧ. Ӧтисӧ, пӧттшуйтан — мӧдыс скӧрмӧ. Ӧтиыс тэд бур вӧчӧ, — мӧдыс ставсӧ тшыкӧдӧ сылысь. Дзик матӧ волан.
Оланінын кӧ тшыкӧдчысь тшӧктӧм серти пондасны омӧльяс дурны, попъяс воласны вӧтлыны найӧс. Вежа ваясӧн, крестӧн локтасны; молибенъяс сьыласны, гӧгӧр резасны. Сӧмын тай шоча вермылӧны вӧтлыныс-а. Пондан кӧ тшыкӧдчӧм йылысь сёрнитны попкӧд, сійӧ мудерысла уна оз висьтась; дерт пӧ миян пытшкын уна на пемыдыс, быдторлы эскӧмыс, шуыштас. Эмӧсь пӧ и лёк йӧз. Вунӧдӧмаӧсь найӧ ентӧ, омӧлькӧд тӧдмасьӧмаӧсь, сыкӧд ӧтув олӧны. Вермасны дерт сэтшӧмъясыд лёктӧ вӧчны. Святӧй гижӧдъясад тай со гижсьӧ жӧ татшӧм йӧз йывсьыс. Ставыс асланым грек кузя. Ёнджыка колӧ вичкоад ветлыны, ёнджыка юрбитны. Тӧндзи сэсся руга ӧктігӧн колькъяс ньӧти абу сеталӧмаӧсь. Выль нянь пыдди пӧдӧм нянь сетӧмаӧсь... Сідзтӧ абу лӧсьыд. Поп-дяктӧ ӧтдортӧмысь енмыд лӧгасьӧ. Сэсся омӧльяссьыд унджыкысь колӧ «да воскреснет бог» лыддьыны.
Шоч попыс веськыда сёрнитӧ тшыкӧдчысь йывсьыд. Асьныс найӧ абу йӧйӧсь. Тшыкӧдчысь йывсьыд кӧ веськыда висьталасны, налы аслыныс тшӧтш йӧзыс оз кутны эскыны. Ӧд ӧткодь налӧн уджыс. Ӧтмоза кыкнанныс йӧзтӧ пӧрйӧдлӧны. Сы вӧсна попыд оз лысьт тшыкӧдчысьясӧс аслыссяма вынтӧм йӧзӧн шуны, мед эськӧ и найӧс сідзсӧ некод оз шу. (Попъясыд ӧд асьнысӧ торъя вынаӧн жӧ шуӧны: «Енсянь пӧ миян выныс».) Мукӧд йӧзыс сёрни вылас оз повны керӧмысь, оз эскыны сылы. Ёртъяссӧ на ещӧ видӧны сыысь — полӧмысь да эскӧмысь. Асьныс эськӧ олігас йӧй кӧч кодьӧсь: быдторйысь полӧны.
Коркӧ ӧтчыд, ичӧтдырйи на ещӧ, пырис миянӧ ветлысь-мунысь манак. Мырдӧн корӧ милӧстина. Пӧчӧ менам страсьт ёна мустӧмтіс манакъястӧ, оз сет сылы нянь. Мӧдыс кызмырдӧн корӧ. Ме дӧзми манак теньгӧмсьыд, вӧтлі сійӧс. Сійӧ скӧрмис, босьтіс посводзысь дадь, зэв скӧрысь пуктіс сійӧс порог вомӧн, — «Ӧні пӧ петӧ керкасьыд!» Ме скӧрйывсьыд котӧртӧмӧн звиркниті чеччышті дадь вомӧныд, кватиті сійӧс, лэпті манакыдлы ныр улас дай куті эльтчыны.
Пӧчӧ менам повзис, ӧлӧдӧ менӧ: «Дугды, вильышпоз!.. Пыр гортад!.. Код тӧдӧ, кутшӧм тайӧ морт». Вӧлӧмкӧ, сійӧ тшыкӧдӧмысь повзьӧма. Ачыс сёрни вылын эз эскыв налы, эз шусьыв поліг ни.
Манаккӧд тшӧтитчӧм мысти ме вежси. Ньӧти эг понды повны тшыкӧдӧмысь ни керӧмысь. Тшыкӧдчысьыд кӧ вӧлі пондас повзьӧдлыны, ме сылы воча ачым молитватӧ лыддя: мыйкӧ сӧра-сӧра дай. Унаысь ме янӧдлывлі найӧс. Ок, меысь эськӧ бур и еретник вермис лоны! Став тшыкӧдчысьсӧ да тӧдысьсӧ эськӧ панйи сы вылӧ кӧ сетчи! Сӧмын зывӧк тайӧ туйӧдыс мунны.

ІІ

Коркӧ мем сюри нига Казань улын воюйтӧм йылысь. Кыкнанладорсяньыс косясьӧмаӧсь шыясӧн, дротикъясӧн, сабляясӧн. Вӧлӧмаӧсь нин и кымынкӧ ружйӧяс, пушкаяс. Ӧруддьӧяснад косясьӧмыд абу дивӧ: сідз быттьӧ и колӧ. Найӧ ӧд нӧшта керсьӧмӧн вермасьӧмаӧсь. Ӧтарас быд лун заутрення (асъя), ӧбедня да молибенъяс сьылӧмаӧсь; енъясӧн, зібйыв спасъясӧн кузь лун ветлӧдлӧмаӧсь косясянінӧд. Мӧдарас магометана-тотараяс сідз жӧ вӧчӧмаӧсь. Унаысь кар стен вылӧ кайлӧмаӧсь паськыд паськӧма тотара тӧдысьяс. Сьылӧмаӧсь сэн найӧ, горзӧмаӧсь, ӧвтчӧмаӧсь кияснас да шув-шев паськӧмнас ысталӧмаӧсь роч войска вылӧ тӧв, зэр, лым.
Тайӧ висьтъяссӧ важӧн манастыръясын гижавлісны
Войдӧр ӧд гижысь йӧзыд сӧмын манакъяс вӧліны. Висьталысьясыс да гижысьясыс сэки эскисны тотара тӧдысь вынлы. Збыльысь пӧ найӧ ӧвтчӧмнас да горзӧмнас миян вылӧ тӧвтӧ да лымтӧ ыстылісны.
Тотараяс пытшкын кӧ ӧнӧдз на эм висьт Казань босьтӧм йылысь, ме чайта, миянлысь попъястӧ найӧ тӧдысьясӧн жӧ лыддьӧны. Кӧнкӧ висьтавлӧны: роч тшыкӧдчысьясыс пӧ паськыд зарниа паськӧмаӧсь, кытшлалӧны кар гӧгӧрыс, корсюрӧ кияссӧ вылӧ лэптӧмӧн молитваяс лыддьӧны, сьылӧны, ваӧн резӧны. Зэв уна йӧз накӧд тшӧтш ветлӧдлӧны, идолъяссӧ ассьыныс новлӧдлӧны. (Ӧд магометанаясыд Кристослы эскысь йӧзтӧ идоллы кевмысь йӧзӧн шуӧны. Пӧв вылӧ рисуйтӧм енмыс на ног — идол). Тӧдысьяс, тшыкӧдчысьяс горзӧмла, сьылӧмла, ваӧн коясьӧмла тӧв лыблывліс, йи зэрӧн зэрліс. Он вӧлі вермы на вылӧ видзӧдны: чужӧмад зэрыс швачкӧ.
Быд сикас вераа тунъяс векысяньыс вензьылісны мӧда-мӧдыскӧд аслысногӧн. Найӧ ньӧтчыд эз дугдывны эскыны уна пӧлӧс енлы. Сӧмын ставныс ассьыныс енсӧ медъёна ошкисны: «Медъёныс пӧ, медбурыс миян. Мукӧдыслӧн омӧлик ен; миян ен дінын немтор оз сулав». Кодсюрӧлысь енсӧ нӧшта дявӧлӧн на нимтасны-а. Овлывлӧ пӧ: ӧти вераса тунъяс асланыс молитваӧн, вашкӧдӧмӧн вермылӧны мукӧд вераса тунъясӧс. Сӧмын пӧ ывлавыв вынкӧд некод на пытшкысь оз вермы венсьыны: мутиыдлӧн вывті ыджыд выныс.
Уна сикас вераа тунъяс венсьӧны мӧда-мӧдыскӧд вывті мудера. Некод на пытшкысь оз шу ен пӧ ӧти, ӧти вералы пӧ сӧмын колӧ лоны му вылын. Найӧ сӧмын мӧд вераа енсӧ омӧльтӧны; ассьыныс ошкӧны, вылӧ пуктӧны, медъёнӧн, медвынаӧн тшӧктӧны лыддьыны. Мед гӧгӧрвоанаджык лоӧ, со кыдз позьӧ тунъясыдлысь керӧм-вӧчӧмсӧ висьтавны: «Вина юӧмысь пӧ, ёртъяс, эн дугдӧй; вина юӧмысь омӧльыс абу; сьӧмтӧ сы вылӧ эн жалитӧй. Сӧмын миянлысь ньӧбӧй: миян винаыс медбур. Мукӧдыслӧн омӧль». 
Тунъяс оз мӧвпавны дугдыны вина вӧчӧмысь. Сӧмын найӧ мырсьӧны, мед быдӧн налысь винасӧ ньӧбасны.

ІІІ

Библия вывті нин вылӧ лэптӧ Вавилонса да египетса тунъясӧс. Соломон йылысь шуӧма: «Соломон пӧ медвежӧра да медсюсь став асыввывса да Египетса тӧлка йӧзсьыс» (третья книга царства, гл. 2. ст. 35).
«Исходын» вежӧра египтяна вын йылысь сэтшӧм висьтъяс эмӧсь, шензьыныд он вермы. Босьтам кӧть тайӧс:
Ен велӧдӧма Мӧсейлы да Ааронлы тшӧктыны фараонӧс лэдзны израильтянаӧс Египет муысь, сетӧма налы вын вӧчны чудесаяс, быдсяма притчасӧ.
Ен тшӧктӧм кузя Мӧсей да Аарон локтӧмаӧсь фараон ордӧ. Аарон шыбитӧма ассьыс бедьсӧ, — лоӧма змей (гл. 7, ст. 10 ). Фараон чукӧртӧма Египетысь став тӧдысь, велӧдчӧм, гадайтысь йӧзсӧ. Найӧ шыбиталӧмаӧсь бедьяснысӧ, — змейӧ жӧ пӧрталӧмаӧсь. Сӧмын Ааронлӧн енмыс ёнджык: «Ааронлӧн беддьыс ньылыштіс мукӧд бедьяссӧ». (11, 12).
Мӧдысь ен ыстӧ Мӧсейӧс да Ааронӧс фараон дінӧ: «Петкӧдлӧ пӧ налы, мый ме збыльысь ен. Этійӧ бедьнас кучкӧй юас, — ваыс пӧрас вирӧ, черияс кулӧны, ставыс сісьмас, васӧ юны оз понды шогмыны» (ст. 17, 18).
Мӧсей да Аарон бара ен тшӧктӧм серти вӧчисны. «Юяс пондісны визувтны гырдӧн, черияс куліны, ставыс сісьмис, юны египтянаяслы немтор лои; Египет му ойдіс гырдӧн» (20, 21).
«Египетса тӧдысь-гадайтчысьяс сійӧ жӧ вӧчисны асланыс вынӧн» (22).
Ог вермы вежӧравны, кыдз сійӧ вермис лоны. Ӧд Египетса муыс водзынджык нин вӧлі ойдӧма гырднас, кыдз ещӧ найӧ гырдӧсьтісны сійӧс. Думыштан да, ёна жӧ библияад египетса тӧдысь йӧзтӧ вылӧ лэптылӧмаӧсь. Мӧдарӧ кӧ, кыдз он ошкы, оз позь ошкытӧгыс. Ӧд кутшӧм кужысьӧсь да вынаӧсь вӧлӧмаӧсь; ӧтилаӧ беддьӧн кучкӧмӧн став васӧ гырдӧ пӧртӧмаӧсь!
Коймӧдысь ен ыстіс Мӧсейӧс фараон дінӧ. Мун пӧ дай шу: «Ен пӧ тшӧктіс тэнӧ ассьыс йӧзсӧ лэдзны. Он кӧ пӧ кывзы, — став муыд тэнад лягушаӧн тырас. Пырасны найӧ тэнад керкаӧ, узьланінад, каясны вольпась вылад. — Тыртасны став египетса йӧзыслысь керкасӧ: пачьясас пырасны, нянь шомӧсъясас; ас вылад дай став йӧз вылад каясны» (гл. 3, ст. 1–4).
Сідзи и лоӧма. «Аарон нюжӧдӧма кияссӧ ва вылӧ, — петӧмаӧсь лягушаяс (жабаяс), тыртӧмаӧсь став мусӧ» (6).
Египетса тӧдысьяслӧн вын бара на судзсис: «найӧ жабаястӧ васьыс петкӧдісны жӧ». (7). Сідзкӧ, мувылас лягушаыс кык пӧв уна лои, кык пӧв сьӧкыд лои овны йӧзлы. Мый керан, лоӧ терпитны. Сьӧкыд вылӧ норасьны оз позь: ӧд кык вераса тунъяс вынъясьӧны.
Водзӧ египетса тӧдысьяслӧн вын эз понды судзсьыны вермасьны Мӧсейкӧд да Ааронкӧд.
Енмыд Мӧсей пыр тшӧктӧма Ааронлы кучкыны бедьнас муӧ. «Став йӧзыс пӧ, кывтӧм пемӧсыс, фараоныс, слугаясыс, став керкаыс да картаыс египтянаяслӧн тырасны гебъясӧн. Став египетса лыаыс пӧрас гебъясӧ.
Мӧсей да Аарон кывзісны енлысь. «Став лыаыс Египетын гебйӧ «пӧри». Буракӧ «Исход» гижысьясыс ӧнія пӧчӧ кодьӧсь кымын сӧмын вӧлӧмаӧсь. Пӧчӧясыд ӧні на шуӧны: «Пытшъясыд пӧ да гебъясыд муысь артмӧны».
«Египетса тӧдысьясыд эськӧ зэв жӧ мырсьӧмаӧсь гебъястӧ вӧчны да, — абу вермӧмаӧсь: гуся выныс абу судзсьӧма» (16–18). «Налы пӧ ачыс енмыс отсалӧма», шуӧмаӧсь сэсся фараоныслы (19). Тайӧ кывъяснас египетса тунъяс йӧз водзын ассьыныс еннысӧ нимтӧмаӧсь вынтӧмӧнджык израиль енмысь. Шуныс шуӧмаӧсь вынтӧмнас, казялӧмаӧсь сылысь омӧльлунсӧ, а эскыныс сылы абу дугдӧмаӧсь, абу иудей вераас пырӧмаӧсь. Кӧнкӧ шуӧны: «Кӧть омӧлик ен да асланым».
Нӧшта Аарон да Мӧсей ен тшӧктӧм серти шогъяс ыстылісны Египет вылӧ. Кыкысь фараон йӧзсӧ жалитӧм кузя эз чукӧртлы ассьыс тӧдысьяссӧ. Гашкӧ пӧ найӧ вермасны жӧ вӧчныс да, кык мында шогыс лоӧ. Водзӧсӧ бара венласисны. Ен тшӧктӧма Мӧсейлы да Ааронлы койыштны енэжлань фараон да став египетса йӧз син водзас содзтыр пӧим. «Став йӧзыс пӧ, став кывтӧм пемӧсыс висьмасны: орӧсь лӧмӧссясны». Мӧсей да Аарон кывзӧмаӧсь. Ставыс сідз лоӧма (8–10).
Тайӧ висьтъяссӧ лыддигӧн мем пыр тӧд вылӧ усьӧ манаккӧд тшӧтитчӧм. Ок эськӧ мися ме кӧ вӧлі фараон местаас, петкӧдлі эськӧ гаж! Кутшӧм нӧ сійӧ фараон вӧлӧма? Ме кӧ вӧлі фараон, нинӧм вылӧ ас син водзын эг лэдз кык тӧдтӧм мортлы пӧимӧн коясьны.
Египетса тӧдысьяслӧн ӧні абу тырмӧма гуся выныс водзсасьны Ааронкӧд да Мӧсейкӧд. Найӧ асьныс лӧмӧссьӧмаӧсь (11). Висьт лӧсьӧдысь ногыс египетса тӧдысьясыд сӧмын лӧмӧссьӧм вӧснаыс абу вермӧмаӧсь лӧмӧсьтны мукӧдсӧ, лӧмыс торкӧма. Ладнӧ Мӧсейыд водзджык удитіс лӧмӧсьтны египетса тӧдысьястӧ, эськӧ асьсӧ лӧмӧсьтісны найӧ.
Та бӧрын фараоныд ньӧтчыд нин эз тшӧктыв вензьыны аслас тӧдысьяслы мукӧд вераса тӧдысьяскӧд.

5. Тунъяс, попъяс, вичкояс

Шензьыны он вермы библия гижысьяс вылӧ. Найӧ дзик жӧ тунъясыс моз эскӧны египетса гадайтчысь, тӧдысь вын вылӧ. Сӧмын пӧ сійӧ выныс налӧн ичӧтджык миян, тунъяс вын дорысь.
Кад став йӧзыслы чеччыштны дадь вомӧн! Немтор манакъяс повзьӧдчӧм вылӧ видзӧдны!

І

Кристос вера лӧсьӧдӧм мысти Иисуслы юрбитысьяс костын да важ поп-дяк костын лыбис венсьӧм. Поп-дяк повзисны ёна Кристос вера паськалӧмысь.
Важӧн пельтӧммӧм, йӧймӧм, немӧйӧ пӧрӧм чайтлісны омӧльсянь, омӧльыс пӧ морт пытшкас пырӧ. Ӧні на пемыд йӧз чайтӧны вермиг бурдӧдны татшӧм висьысь йӧзсӧ молитваясӧн, пывсьӧдчӧмӧн, пӧлясьӧмӧн, вежа ваӧн пызйысьӧмӧн. Сэк пӧ омӧльыс бӧр петас морт пытшсьыс. Вежа васьыд пӧ медъёна сійӧ полӧ. Евангелльӧын эмӧсь жӧ висьтъяс морт пытшса омӧлькӧд вермасьӧм йылысь. «Унаысь пӧ сійӧс (йӧйӧс) кӧртавлісны кӧрт чепъясӧн. Некыдз эз вермыны лӧньӧдны. Чепъяссӧ жугӧдліс)» (Ев. от Марка гл. 5, ст. 4).
Иисусыс ачыс, омӧльяссӧ морт пытшсьыс вӧтлытӧдз, сёрнитлывлӧма накӧд, артасьлӧма (Матвей, гл. 8, ст. 28 да сл. Марк гл. 5, ст. 1 да сл: Лука гл. 8, ст. 27 да сл.). Ӧти висьтын морт пытшса омӧльясыс (Матвей серти кык висьысьын) кевмысьӧмаӧсь Иисуслы кольӧдны найӧс сійӧ муӧ. Мӧдлаын на йылысь жӧ шуӧма: «Сӧмын пӧ джуджыд гуранӧ эн вӧтлы миянӧс».  Мыйлакӧ Иисусыс тшӧктӧма налы порсь чукӧрӧ пырны. На вӧсна сэсся кык сюрс порсь шыбитчӧмаӧсь джуджыдінсянь тыӧ. Ставныс вӧйӧмаӧсь.
Важ поп-дяк — первосвященникъяс, книжникъяс, фарисейяс — синнас эз вермыны аддзыны Иисусӧс. Но сійӧ вынӧ вӧтлыны омӧльясӧс висьысь йӧз пытшкысь зэв эскисны. «Иисус пытшкас пӧ медыджыд дявӧлыс пукалӧ. Сійӧ вынӧн вермӧ вӧтлавны посни бесъясӧс мукӧд йӧз пытшкысь. » (Марк, гл. 3, ст. 22; Матвей, гл. 12, ст. 24). Иисус та вылӧ воча шуӧма: «Сідз кӧ инӧ дявӧлъяс костас война мунӧ: мӧда-мӧдсӧ вӧтлалӧны найӧ. Дырджык кӧ пондасны тадз овны, регыд помасясны».
Иисуслы юрбитысьяс шулӧмаӧсь: «Иисусыд пӧ эськӧ вӧтлавліс нин омӧльястӧ йӧз пытшсьыд, да ӧд весиг кодсюрӧ сійӧ нимӧн вермылісны вӧтлыны найӧс». (Марк, гл. 9, ст. 38; Лука гл. 9, ст. 49.). Сӧмын Иисус нимнас вӧтлысьясыс мукӧддырйиыс асьныс матӧ волӧмаӧсь. Ӧтчыд иудейскӧй первосвященник Скевалӧн сизим пи мӧдӧдчӧмаӧсь нажӧвитчыны керӧм-тӧдӧмӧн. Ӧтчыд ӧти йӧй морт пытшкысь вӧлӧм вӧтлӧны омӧльӧс. «Павел висьтавлан Иисус нимӧн пӧ тшӧктам «тэд» петны тайӧ мортысь!» шуӧмаӧсь найӧ йӧй мортлы. «Иисусӧс пӧ тӧда, Павел йылысь кывлі; тэ коді?» — воча юалӧма налысь морт пытшса омӧль. Сэсся йӧй мортыд уськӧдчӧма омӧль вӧтлысьяс вылад, лӧсьыда пуркӧситӧма ставнысӧ. Ӧдва петан туйсӧ керкасьыс аддзӧмаӧсь найӧ. Пасьтӧгныс лоӧма пышйыны». (Деяния апост., гл. 19, ст. 13–16.). Тайӧ висьтыс, ме чайта, дерт сӧмын мукӧдӧс повзьӧдны гижӧма, мед йӧз нимӧн оз кутны нажӧвитчыны.
Иисуслы эскысь йӧз шулісны йӧй йӧзӧс омӧль отсӧгӧн вермиг чудесаяс вӧчны дай водзӧ вылӧ висьтавны омӧль йылысь (Деяния апост., гл. 16, ст. 16–19.) «Найӧ пӧ ӧд ставсӧ аддзӧны, тӧдӧны Иисусӧс». (Марк, гл. 1, ст. 23–26, 34.). Омӧльясыд мортысь петігӧн горзылӧмаӧсь: «Тэ пӧ Кристос, ен пи». Кристосыс ӧлӧдӧма найӧс асьсӧ Кристосӧн нимтӧмысь. (Лука, гл. 4, ст. 41).
Тӧдӧмысь, омӧльясыс эз ас вомнас горзывны, висьысь вомнас. Дявӧлыд ӧд ен жӧ, сӧмын лёк. Выныс сылӧн бур ен дорысь этшаджык, сы вӧсна оз вермы сійӧ быдтор аддзыны; оз быдтор тӧд.

ІІ

Ӧти вераа тунъяс эз зільны бырӧдны мӧд вераа тунъясӧс, сӧмын омӧльтісны найӧс. Сы вӧсна найӧ мӧда-мӧдыскӧд пыр пурсисны. Первосвященникъяс, фарисейяс, книжникъяс синмӧн эз вермыны видзӧдны Иисус вылӧ да сійӧ велӧдчысьяс вылӧ. Иисус ньӧти эз жалит фарисейяссӧ. Сійӧ оліс гӧль йӧз дор. Накӧд сёрнитігӧн индавліс важ поп-дяк горшлун вылӧ, пӧръясьӧм вылӧ, озыръяскӧд ӧтув олӧм вылӧ. Лыддьыны пондан висьтъяссӧ да, быттьӧ ӧнія поп-дяк йылысь висьтавлӧма.
Шуис Иисус: «Мӧсей местаӧ пӧ пуксисны книжникъяс, фарисейяс. Вӧчӧны найӧ уджсӧ сӧмын йӧзсянь ошкӧм кывзӧм кузя. Паськӧдӧны, ыдждӧдӧны ассьыныс оланіннысӧ, бурджык, дона паськӧм лӧсьӧдӧны. Радейтӧны пиръяс вылын, собранньӧяс вылын ыджыдавны. Йӧзыслы тшӧктӧны асьнысӧ «велӧдысьясӧн» нимтыны...»
«Бур оз ло тіянлы, книжникъяс да фарисейяс, дӧваяслысь медбӧръя няньторсӧ мырддялӧмысь, йӧз син водзын дыр юрбитӧмысь!.. Юрбитад сӧмын йӧзсянь, асланыд сьӧлӧмныд кын. Бур оз ло тіянлы, книжникъяс да фарисейяс, пророкъяслы грӧбнича вӧчӧмысь, гректӧм ловъяслысь крестъяссӧ мичмӧдӧмысь! Асьныд жӧ шуанныд: «Ми кӧ пӧ эськӧ вӧлім сійӧ пророкъяс дырйиыс, эгӧ лэдзӧй батьяснымлы виавны найӧс». Ті он соссьӧй висьтасьны пророк виалысь челядьӧн. Асьныд сійӧ жӧ зіляд вӧчны. Змейяс ті, нидзувъяс! Кыдз пондад мездысьны адысь? Ыста ме тіян дінӧ ассьым пророкъясӧс, тӧдысь йӧзӧс. Ті найӧс виалад, тувъявлад крест вылӧ, нӧйтад уна йӧз дырйи, вӧтлавны пондад ӧти карысь мӧдӧ» (Матвей, гл. 23; Марк, гл. 12, ст. 38–39.).
Дзик быттьӧ тайӧ ӧнія поп-дяк йылысь гижӧма. Найӧ нимтӧны асьнысӧ православнӧй кристианаӧн. Эськӧ кымын мортӧс отсалісны тюрмаӧ сюйны, кымынӧс на вӧсна виисны. Некыдз оз лэдзны кыпӧдны мед воддза велӧдӧмсӧ Кристос вераыслысь.
Иисус поп-дяклысь ыджыд нажӧтканысӧ бырӧдаліс. Гырысь праздникъясӧ Ерусалимын вӧвлі ярманга. Вузасьысьяс, сьӧмӧн вежласьысьяс ёна гӧснечавлісны тунъясӧс вичко дінын, вичкоын вузасьны лэдзӧмысь. Ерусалимса вичко дзик лавка кодь вӧлі. Уна барыш сэсь кулисны вичко служительясыс.
«Иисус пырис Иерусалим вичкоӧ. Мӧсъяс, ыжъяс, гулюяс сэн вузавлӧны. Сьӧмӧн вежласьысь уна пукалӧ. Иисус гезйысь вӧчис плеть ставнысӧ вӧтліс вичкоысь. Сьӧмӧн вежласьысьяслысь сьӧмсӧ сявкнитіс-кисьтіс. «Менам батьлӧн пӧ керкаыс абу вузасянін» (Иоанн, гл. 2. ст. 13–16; Лука, гл. 19, ст. 45–46). Лукалӧн мӧд ног помасьӧ тайӧ висьтыс: «Менам пӧ керкаыс юрбитны вылӧ лӧсьӧдӧма, а ті рӧзбойникъяслы оланін вылӧ сетӧмныд». (Марклӧн сідзжӧ, г. 11, ст. 15–17.)
Марклӧн евангелльӧас вузасьысьясӧс вичкоысь вӧтлӧм мысти со мый висьтавсьӧ: «Книжникъяс да первосвященникъяс, мыйӧн кывлісны та йылысь, пондісны корсьны вины Иисусӧс. Найӧ полісны сыысь: йӧзыс ёна сы бӧрся вӧтлысис, кывзіс сылысь велӧдӧмсӧ, шензис сы вылӧ». (гл. 11, ст. 18, Лукалӧн, гл. 19 ст. 47–48).
Иисус велӧдӧм вӧсна кӧ эськӧ попъяслӧн нажӧткаыс эз чин, найӧ немторйысь эз крукасьны сы дінӧ. Эз ӧд сы кадын этша туныс вӧв му вылас, некодӧс тай сы кындзи эз кӧсйывны вины. Ёна мустӧм вӧлі налы Иисуслӧн велӧдӧмыс, нажӧтканысӧ бырӧдӧм вӧсна. «Он кӧ пӧ ви, он мын таысь!»

ІІІ

Нёльнан евангелльӧас гижӧма, кыдзи сэкся поп-дяк каттьысьӧмаӧсь Кристос вылӧ, кузяӧн виӧдӧмаӧсь сійӧс. Евангелльӧ серти Иисусыс ставсӧ водзвыв тӧдіс, кымынкӧ тӧлысь войдӧр вийтӧдзыс висьтавліс аслас велӧдчысьяслы: «Регыд пӧ менӧ мучитны пондасны. Первосвященникъяс, книжникъяс вӧсна виасны менӧ». (Марк, гл. 8, ст, 31). Политикан моз висьтавліс йӧзлы, мый вермас лоны выль нога олӧм нуӧдны босьтчигӧн.
Иисуслӧн кывъясыс: «Путкыльта тайӧ вичкосӧ, куим лунӧн выльӧс лӧсьӧда», висьталӧм водзысь вичко путкыльтчӧм йылысь, вичкоысь вузасьысьясӧс вӧтлӧм, — ставыс тайӧ тэрмӧдліс попъясӧс ӧдйӧнджык помавны тільсьӧм-пессьӧм Иисус понда. Кымынкӧ лун войдӧр паскаӧдз первосвященникъяс, фарисейяс чукӧртчылісны ӧтилаӧ тӧлкуйтны Иисус йылысь. «Мый пӧ сыкӧд вӧчамӧ?» Первосвященник Каиафа шыасис вины сійӧс. Воча мунысь сылы некод эз ло. «Тайӧ лунсянь шуисны вины сійӧс». (Иоанн, гл. 11, ст. 47–53).
Важӧн эськӧ найӧ виисны Иисустӧ, да Евангелльӧ сертиыс, иудейясысь полӧмаӧсь. Кык лун войдӧр паскаӧдз локтӧма первосвященникъяс дінӧ Юда Искариот вӧзйысьны отсавны босьтны налы Иисусӧс. Первосвященникъяс нимкодьысла кӧсйысьӧмаӧсь сылы отсасьӧмсьыс эзысь сьӧм. (Марк. гл. 14, ст. 10-11). Ӧнія первосвященникъяс эськӧ сідз жӧ вӧчисны, дай вӧчӧны. Сӧвет власьтыд тай мырддис налысь грабитӧм эмбурсӧ гӧль йӧзлы, мыйсӧ найӧ эз керны, кымынысь усьӧдісны йӧзтӧ Сӧвет власьт вылӧ.
Евангелльӧяс серти Иисусӧс арестуйтӧмаӧсь поп-дякӧн ыстӧм йӧз. «Локтіс Юда уна йӧзӧн, мечьясӧн, майӧгъясӧн. Йӧзсӧ ыстісны книжникъяс, первосвященникъяс, старейшинаяс». (Марк, гл. ст. 14, 43; Матвей, гл. 26, ст. 47; Иоанн, гл. 18, ст. 3; Лука гл. 22, ст. 50, 52–54).
Медводдза судитысьясыс Иисусӧс вӧліны первосвященникъяс, книжникъяс, старшинаяс. Чӧвтӧм первосвященник Анна да первосвященник Каиафа став вынсӧ пуктісны суд вылас, мед Иисусӧс судитасны вины. Римскӧй императорлӧн чиновникыс Пилат водзсасис жӧ эськӧ накӧд да, эз вермы венны. Иудейскӧй поп-дяклы да озыр йӧзлы вывті нин вӧлі колӧ Иисуслӧн кулӧмыд. Ӧд йӧзыс сійӧс вылӧджык пондісны пуктыны наысь, вӧтлысисны сы бӧрся. Гӧль йӧзсӧ кыпӧдіс венсьыны озыръяскӧд. Миян саръяс дырйи кӧ эськӧ кодкӧ чукӧртчӧминын (собранньӧяс) сёрнитіс Иисус моз озыра-гӧля олӧм йылысь, кыпӧдіс гӧль йӧзӧс мездысьны озыр киподулысь, — пыр жӧ сійӧс нуисны тюрмаӧ либӧ ыстісны катаргаӧ. Кристианскӧй попъяс, первосвященникъяс йӧзсӧ грекӧ вӧйӧмысь видзӧм кузя первой эськӧ горӧдісны: «Ӧдйӧнджык арестуйтӧй тайӧ лёк мортсӧ».

ІV

«Иисуслы эскӧм паськалі. Велӧдчысьяс ӧтарӧ содісны. Уна поп-дяк небзис: пондісны овны Кристос велӧдӧм серти» (Деяния апост., гл. 6, ст. 7.).
Иисуслы эскысьясӧс Иисуссӧ моз жӧ дзескӧдісны. Книжникъяс архидякӧн Степанкӧд дыр вензисны эскӧм йылысь. Вермис ӧд найӧс дякӧныд. Сэсся старейшинаяс да книжникъяс нуӧдісны Степанӧс Синедрионӧ. Сэн сійӧс мыжалісны суддяяс водзын со мыйысь: «Тайӧ мортыс пӧ висьтавлӧ йӧзлы, мый Иисус путкыльтас тайӧ местасӧ, вежас Мӧсейӧн лӧсьӧдӧм модаяс» (ст. 9, 1–2, 14). Степанӧс лыйлісны изъясӧн (гл. 7, ст. 58–60).
Первосвященникъяс, старейшинаяс став выннысӧ пуктісны апостол Павелӧс вины. Морт нелямынысь уна отсасьысь сюри налы. «Найӧ юны ни сёйны эз кӧсйысьны апостолӧс вийтӧдз» (гл. 23, ст.12 и сл.). Первосвященникъяскӧд ӧтувтчисны став озыр иудейыс (гл. 25, ст. 2). Апостол Павелӧс арестуйтісны, сюйисны тюрмаӧ уна тӧлысь кежлӧ. Апостол Павелыд римса гражданинӧн шусис, да сы понда омӧльсӧ сыкӧд эз лысьтны вӧчны.
Олӧм омӧльтчис. Иудейса поп-дяккӧд ӧтувтчисны став барыш кульысьыс язычник вераысь. Налысь венсьӧмсӧ гижӧма деянийӧ апостоловын.
«Ӧтчыд апостол Павел аслас велӧдчысьяскӧд мунӧ кевмысян керкаӧ. Паныдасис налы шеваа баба. Сійӧ слугаалӧма кутшӧмкӧ господа ордын. Видзӧмаӧсь найӧ висьысьсӧ нажӧвитчӧм кузя: шеваыс вӧлӧм водзӧ вылӧ висьтавлӧ, висьтавлӧмысь кӧзяеваыс дон босьтӧмаӧсь. Шеваа баба вӧтчис Павел бӧрся, горзӧ: «Тайӧ ен слугаяс, туйдӧны миянӧс мездысьны». Уна лун горзіс тадзи шеваа баба. Павел дӧзмис, ен нимӧн вӧтліс омӧльтӧ баба пытшсьыд. Господаыд казялісны шева горзытӧмтӧ, Павелӧс да Силаӧс нуисны начальник ордас. «Тайӧяс пӧ иудейяс. Асланыс велӧдӧмӧн шызьӧдӧны миянлысь карнымӧс, выль мода лӧсьӧдлӧны». Пӧрччисны Павеллысь да Силалысь паськӧмсӧ, тшӧктісны нӧйтны бедьясӧн. Сэсся сюйисны тюрмаӧ, ёна видзны тшӧктісны стӧрӧжлы. Стӧрӧж сюйис найӧс пыді тюрмаас, кокъяснысӧ дорис колодаӧн» (гл. 16, ст. 16–24).
«Ен уна чудеса вӧчӧма Павел пыр. Висьысь вылӧ кӧ пӧ пуктан вӧлі сылысь чышъянсӧ, либӧ вӧньсӧ, — висьысьыд бурдас, пытшсьыс омӧльыс петас» (гл. 19, ст. 11–12).
Иудейса тӧдысьяс тшӧтш пондісны Иисус нимӧн омӧльястӧ вӧтлавны. Сӧмын сы вӧсна мукӧддырйиыс асьныс пикӧ волісны (стр.). Иудейяс да римляна пытшкысь уна гадайтчысь асланыс вермытӧм вензьӧмысла выль вераа тунъяскӧд сотісны ассьыныс нигаяснысӧ йӧз син водзын. Ветымын сюрс драхма дон сотӧмаӧсь (19).
Мукӧд эз сэтшӧм кокньыда эновтчыны асланыс нажӧткаысь. Ӧти вичко зӧлӧтитысь — Митрей нима морт, кутчысьӧма зӧлӧтитны Артемида вичко. Сы пыр ёна нажӧвитчылӧмаӧсь рисуйтчысьяс. Митрей чукӧртӧма найӧс, шуӧма: «Ёртъясӧй пӧ, ён нажӧтканым миян вермас исковтны. Эфесысь да Асияысь уна йӧзӧс нин Павелыд аслас велӧдӧмӧн тшыкӧдӧма: «Тіян енъясыд пӧ абу енъяс. Асьныс найӧ морт киӧн вӧчӧмторъяс». Йӧзыд эскӧны Павеллы, кывзӧны сылысь. Локтас кӧ татчӧ, Артемидаыдлысь вичкосӧ нинӧмӧ пуктас. Йӧзыд эновтчасны сыысь. Нажӧткаыд миян бырӧ. Кыдз сэсся пондам овны? Кынӧмпӧтнымӧс вичкояссӧ мичмӧдӧмысь и перйылім-а». Рисуйтчысьяс тшӧтш повзисны Павелысь, пондісны горзыны: «Эфесса Артемида медыджыд!» (24–28).
Тайӧ висьтыс ӧнія олӧмлань нин мунӧ. Водзӧ висьтъясыс дзик ӧнія висьтъяс быттьӧ. Сӧмын Сӧвет правительствокӧд водзсасигӧн поп-дяк эз горзыны: «Эфесса Артемида медыджыд!»
Кар шызис. Рисуйтчысьяс, уджалысьяс Митрейлӧн кутісны кык ёртӧс Павеллысь: Голийӧс да Аристархӧс, нуисны «зрелище» вылӧ (29). Эз дерт «зрелище» видзӧдӧм понда босьтны найӧс — нӧйтны кӧсйисны. Павелыс тшӧтш мӧдӧдчӧма «зрелище» вылӧ. Велӧдчысьясыс дыр сійӧс кутӧмаӧсь, оз вӧлӧм лэдзны мунны. Весиг Асияса начальникъясыс, Павелыслӧн ёртъясыс, абу тшӧктӧмаӧсь сылы петкӧдчывны сэн». (29, 30).
Мыйӧн йӧзыд аддзӧмаӧсь Павелӧс, час кык кымын лёк гӧлӧсӧн горзӧмаӧсь: «Эфесса Артемида медыджыд!» (34).
Неважӧн Мӧскуаса Кремль дінын да Питирса Ӧльӧксан Невскӧй манастыр дінын татшӧм жӧ вӧлі.
Римса юралысьяс вермисны тась Павелӧс мездыны. Сӧмын асиечьяс эз эновтны сійӧс. Павел дыр мысти локтіс Ерусалимӧ. «Бара йӧз шызис. Павелӧс босьтісны вичкоысь, петкӧдісны вины. Тысяченачальник салдатъяскӧд, сотникъяскӧд уськӧдчис йӧз пытшкӧ, мырддис Павелӧс, тшӧктіс дорны кык чептӧн... Поскӧд кайигӧн, уна йӧз вӧсна, салдатъяс ки вылас Павелӧс катӧдісны. Йӧз дугдывтӧг горзісны: «Вины колӧ тайӧс, вины!» (27, 30–33, 35, 36).
Быд вераса вичко служитель унатор пыдди оз пукты, унатор вылӧ видзӧдӧ чунь пырыс. Сӧмын барыш визувтанінсӧ сылысь эн торк, сэсся нинӧм. Барыш воан туйтӧ тупкӧмыд ёна сылы мустӧм. Нажӧтка чинӧмсӧ кӧ казялас сійӧ — мат! Вермасьны поп-дяккӧд вывті сьӧкыд. На кодь сюсь йӧз нажӧтка вӧсна вермасьысь некод абу. Став яндзимыс, став бурыс вунлӧ налӧн сэки. Ылӧдлӧны, пӧръявлӧны йӧзтӧ, пестӧны найӧс бунтуйтчыны, налысь нажӧтка мырддьысьяскӧд вермасьны. Гусьӧн пурысь пон кодьӧсь найӧ!

6. Ёрӧм

Маркс гижӧма: вичко пӧ оз мыжды, дас велӧдӧмторйысь кӧ ӧкмыссӧ вунӧдан, он кывзы. Чинтан кӧ пӧ вичколысь ӧти дасӧд юкӧн докодсӧ — сійӧс вичко некор оз прӧстит.
Важысянь нин быд сикас вераса тунъяс леститчылӧмаӧсь чина-власьта озыр йӧз водзын, овлӧмаӧсь накӧд ӧтув, видзӧмаӧсь найӧс гӧль йӧзысь. Важысянь отсавлӧмаӧсь найӧ этшаджык йӧзыслы нартитны унджыксӧ. Важысянь поп-дяк вӧліны кузь паськӧма жандармъяс, ӧтув олісны лӧз мундира жандармъяскӧд.
Пӧлитса жандармъяс озыр вылӧ воысь морттӧ сісьтылісны тюрмаын, джагӧдавлісны, виавлісны. Вичко жандармъяс сідз нин дзескӧдӧм, нартитӧм йӧзлысь виалісны ловнысӧ: асланыс кывъясӧн ӧтарӧ велӧдісны кывзыны нартитчысьяслысь, овны накӧд бура, водзсасьтӧг, уджавны налы вылӧ.
Важысянь миян вичко дорйыліс и оліс сы дор, коді нажӧтканас сыкӧд юксис. Медвойдӧр сэтшӧм олан ногсӧ петкӧдліс Мӧскуаса вичко: медасис приказчикавны тотара канлы (сарлы), чукӧртны налы вот роч йӧзлысь. Чукӧртӧм вотсӧ эз ставсӧ сетлыны тотараяслы, уна аслыныс кольлісны. «Став власьтыс пӧ енсянь. Некутшӧм власьт ен лӧсьӧдтӧг оз вермы лоны». Сідзкӧ, кристиана ен сетӧма власьт магометана канлы озырмӧдны кристиана тунъясӧс. Кутшӧм власьт озырмӧдӧ попъясӧс, сійӧ власьт и енсянь.
Важысянь нин вичко вӧлі вузасянінӧн. Иисус плетьӧн вӧтлыліс вичкоысь вузасьысьясӧс. Сійӧ вузасьысьяс кӧ эськӧ ӧні ловзьыласны, вежныс петас ӧнія поп-дяк бура тӧргуйтӧм вылӧ. Бур, ыджыд лавкаӧ ӧд пӧрӧма Кристос вичкоыд. Ӧнія тунъяс (поп-дяк) мыйӧн сэн оз вузасьны! Кос поводдяысь и зэрысь, тшыгъялӧмысь и висьӧмысь, сотчӧмысь и вӧйӧмысь, чужӧмысь и кулӧмысь, войнаысь и бура олӧмысь, — быдторйысь найӧ сьӧм перйӧны, нажӧвитчӧны. Сувтӧмаӧсь енма-йӧза костас, веськӧдлӧны олӧмнас да морт ловнас. Весиг ӧд сьӧм серти йӧзсӧ ен бердӧ лэдзӧны, кулӧм йӧзлысь сьӧм вылӧ ловсӧ райӧ пыртӧны. Морт дзоньвидзалуныд да сылӧн нажӧтка перйӧмыс налы веськодь. Кыдз гажыд вай сьӧм, колӧ кӧ поплӧн кевмысьӧм! Гӧль йӧзыд унджыкысь матас волывлӧны, унджыкысь найӧ поп-дяк пыр енсянь отсӧг корлӧны. Сӧмын тай отсӧг пыддиыс медбӧръя грӧшсӧ лоӧ поп-дяклы нуны, медбӧръя нянь кусӧктӧ. Он кӧ ну, кулӧм морттӧ оз дзебны, пызан вылад сісьтасны.
Весиг ӧд найӧ морт виигӧн нажӧвитчӧны. Судитасны кодӧскӧ лыйлыны либӧ джагӧдны, — виӧм водзвылас поп ветлас сы дінӧ крестӧн. Сыысь сэсся быд тӧлысь жалӧванньӧ босьтӧ.
Лэччис кӧ эськӧ ӧні поп-дякыслӧн енмыс му вылӧ, пондіс вичкояссьыс вӧтлавны плетьӧн вузасьысьяссӧ, поп-дякыд эськӧ ёрисны сійӧс. Асьныс ентӧ вӧтлісны; «дари пӧ ни пӧкаянньӧ тэд оз ло. Дявӧлыс пӧ тэ пытшкӧ пырӧма да уджалӧ. Мӧдар югыдын пӧ нэм чӧж би пытшкын лоӧ тэд туплясьны!» Кузь, паськыд паськӧма жандармъяс корисны эськӧ отсӧг лӧз мундира жандармъяслысь. Енмӧс выльысь пуксьӧдасны тюрмаӧ. Ӧтчыд сійӧс гӧль йӧз дор олӧмла, налысь сьӧлӧмсӧ ӧзтӧмла вермасьны озыръяскӧд, мездысьны на кипод улысь, тувъявлісны нин крест вылӧ. Ӧні судитасны эськӧ ӧшӧдны либӧ лыйлыны. Виӧм водзвылас тюрмаас пыралас сы дінӧ крестӧн поп. Крест вылас ачыс енмыс тувъялӧма. Татшӧм оланногсӧ нуӧдӧмысь да кутӧмысь ӧнія первосвященникъяс — Анна да Каиафа — ӧнія Пилатъяссянь быд тӧлысь ыджыд жалӧванньӧ босьтлывлісны. Пилат кӧ эськӧ дорйыны пондіс ентӧ, эз лэдз сэтшӧма мыжавны, — Аннаяс да Каиафаяс йӧймисны: «Он кӧ пӧ ви, тайӧ дзикӧдз помалас миянӧс. Вузасьны немторйӧн лоӧ!»
Поп-дяк зэв лӧсьыда тӧдӧны, кор налы колӧ шыасьны, кор чӧла овны. Чӧла найӧ олісны йӧй нисьӧ прӧсуж, лёквисьӧма, ньӧтчыд палявлытӧм сар Иван Грознӧй дырйи. Ас костас пурсьӧмысла кымын мортӧс сійӧ виис: гырысьӧс, посниӧс, мужикъясӧс, нывбабаясӧс, весиг челядьӧс; кымын кар жугӧдіс; вичкоад сьылӧмтӧ тешитчӧмӧ пӧртліс. Ӧти поп эз шыась, эз сувт паныд Иванлы. Сӧмын митрополит Пилип эз вермы помӧдз чӧла овны: вывті нин омӧля пондіс видзны асьсӧ сарыд. Пилипӧс шыасьӧмысь пӧдтісны. Поп-дякыд эз весиг думыштны ассьыныс ёртсӧ дорйыны. Кыв ни джын сы дорйӧм кузя некод эз шу. Бӧрыннас нӧшта уна барыш на аслыныс босьтны Пилипсьыд лӧсьӧдісны: святӧйӧн сійӧ висьталісны, мощи восьтісны. Зарниыд визув ва моз поп зепъясад пондіс визувтны.
Некытчӧ туйтӧм, йӧй нисьӧ прӧсуж, садьтӧм код сар олӧмысь уна бур босьтісны поп-дяк. «Енмыс пӧ нарошнӧ татшӧм сарсӧ ыстӧма му вылас, йӧз грек кузя». (Омӧля на уджалысь йӧзыд мучитчис сьӧкыд олӧмсьыс да, дерт енмыдлы колі ыстыны татшӧм палачсӧ. Попъясыд ӧтарӧ долисны йӧзлы ёнджыка вичкоясӧ ветлыны, унджык гӧснеч енлы вайны. Йӧз эскисны. Иван воысь воӧ унджык йӧз виис; поп-дяк воысь воӧ озырмисны.
Кулі Иван Грознӧй. Быри пӧтлытӧм виръюысь, кыдзсюрӧ олысь, ньӧтчыд палявлытӧм, мӧскуаса митрополитӧс виысь сар. Поп-дяк шойсӧ сылысь видзисны медбур, медыджыд мӧскуаса вичкоын. Уна сюрс панапида сьылісны сы вылын. Дзебисны орччӧн моз митрополит Пилипкӧд. Попъяс ӧтмоза пондісны нажӧвитчыны сарӧн виӧм Пилип шойӧн да Пилипӧс виысь сар шойӧн. Сё сюрс ӧбедня гашкӧ сьылісны поп-дякыд Иван вӧсна, кевмисны енлы сибӧдны сійӧс райӧ, Пилип дінас. Поп-дяк ногӧн ӧд Пилипыд кулӧм бӧрас пырысь-пыр райӧ воис. Уна нажӧтка кӧ поп-дяклы сетіс Иваныс, ёна бура и казьтылісны сійӧс кулӧм бӧрас. Поп саяд ньӧтчыд оз вош, сӧмын сьӧмтӧ эн жалит. Немторйысь некутшӧм грек абу ни, сӧмын сьӧм локтанінсӧ сылысь эн торк, эн пазӧд. Сьӧм перъянінӧ кӧ крукасян, — ой-ёй найӧ лӧгасясны, синтӧ перъяласны.
Уджалысь йӧз пытшкысь петӧм блаженнӧйяс, юрӧдивӧйяс, шыасьлывлӧмаӧсь лёка олӧмысь, ёна прӧстӧй йӧзӧс нартитӧмысь. Сы вӧсна найӧс вичко отсӧгӧн унаӧс тюрмаясын-сісьтылӧмаӧсь. Вӧля вылын кулӧм сэтшӧм йӧзсьыс поп-дяк бара жӧ бур перйӧмаӧсь, барыш кульӧмаӧсь: святӧйясӧ найӧс пӧрталӧмаӧсь, мощияс восьталӧмаӧсь, вичкояс сувтӧдалӧмаӧсь. Поп-дяклӧн лавка ӧтарӧ содӧма. Вузасьӧм ыдждӧма, паськалӧма. Попъяс ас сюсьлуннаныс кужлӧмаӧсь, кор колӧ, чунь пыр видзӧдны да лӧня овны, кор ен нимӧн бурсины помещикъяслы вежлавны крепостнӧй йӧзсӧ понъяс вылӧ, кувтӧдз нӧйтны найӧс, кыдзсюрӧ овны нывбабаясыскӧд, весиг пон пияннысӧ быдтыны ныв-баба морӧс йӧлӧн. Помещик власьтыд, поп-дяк ног, эз вӧв дявӧлсянь, ен сетӧмтор. Нӧшта бурӧн на лыддисны уна нажӧткасӧ сетӧ да. Поп-дякыд асьныс сійӧ каднас помещикъяс кодьӧсь вӧліны. Эз этша налӧн вӧв овмӧсыс — му-виддзыс.
Чӧла найӧ олісны еврейясӧс виалігӧн, налысь керка-картаяссӧ жуглігӧн, соталігӧн. Кымын мужчинаӧс тай эськӧ виисны, нывбабаӧс да посни челядьӧс, да кыв ни джын попъясыд найӧс дорйӧм кузя эз шулыны. Сідз быттьӧ и колӧ. Кӧть мед эськӧ асланыс ен мам кузя дорйисны найӧс, сійӧ ӧд еврейка вӧлӧма.
Еврейясӧс вилӧмысь эз этша во налы бурыс. Сэкся власьтыд ӧд грабитӧм эмбурнас пыр юксьыліс поп-дякыдкӧд.
Уна гырысьджык поп-дяк тӧдісны сар Александр 1-лысь ассьыс батьсӧ Павел сарӧс вины лӧсьӧдчӧмсӧ. Некод на пытшкысь эз кут Александрӧс морт виӧмысь. Саравны пуксьӧм мыстиыс Александр унаӧс батьсӧ виысьяссӧ ыджыд чинӧ пукталіс. Тайӧс, батьсӧ виысь сарӧс, вичко нимтіс енсянь бурсиӧма мортӧн (благословеннӧйӧн). Со ӧд попъясыд кутшӧмӧсь: ён нажӧтка вӧсна отсалісны сар пилы сар батьӧс вины, эз мыждыны сійӧс морт виӧмысь, нӧшта бур ним сетісны: «енмӧн бурсиӧм морт».
Ӧнія поп-дякъяс шызьӧмаӧсь — дорйӧны дари пӧкаянньӧ, енлысь гуся вын сетӧм пыртчигӧн, гӧтрасигӧн.
Дугдӧ нин ті гуся выннад ошйысьны, лицемеръяс, фарисейяс, купечьяс! Став гуся вынтӧ важӧн тӧварӧ пӧртід, вузалад сійӧс ыджыд донысь. Ассьыныд юралысьтӧ нимтанныд чӧла олысьӧн, авъяӧн. Авъяӧсь сӧмын ас коланінаныд. Эз авъя вӧснаыс тіян юралысьыд гижав кабалаястӧ, кор Сӧвет власьтыд мырддис тіянлысь видз-мутӧ, гырысь гажа керкаястӧ коньӧр, гӧль йӧзлы, а горш вӧснаыс, лёк вӧснаыс.
Авъяӧсь да чӧлӧсь вӧлід ті, фарисейяс, Гриша Распутин дырйи. Сійӧ тіян ен нимӧн дурис, став гуся выннытӧ тіянлысь таляліс сар дворечын, сераліс на вылын. Энӧ ӧд сэк немтор шулӧй. Чӧла олід. Энӧ весиг мӧвпыштӧй сар гозъялы пӧ друга-пӧдругаа оз позь видзны, найӧ пӧ ӧд миянӧн веничайтӧм йӧз. Енсянь гуся вын сетӧма друг видзтӧг овны.
Энӧ ті прӧста чӧлатӧ олӧй, фарисейяс: казакалід ті Распутиныдлы. Юралысьясыд тіян сэки вӧлі Распутинӧн пуктӧм йӧз. Епископъясад сійӧ каднас пукталісны Распутинлы отсасьысь йӧзӧс. Найӧ ошкисны Распутинлысь олӧмсӧ, тшӧтш сералісны тіян эскӧм вылӧ да гуся вынъяс вылӧ. Ті, нидзувъяс моз, гартчид сійӧ кок гӧгӧр, лакейяс моз кыскасид сы водзвылын, эз крукась тіян нажӧтка да, эз мырддьы сійӧс тіянлысь да.
Ӧні шыасид, эн вермӧй чӧла овны. Мустӧм тіянлы тайӧ власьтыд. Ӧд мыйта му-видз, гырысь гажа керкаяс, эмбур мырддисны тіянлысь. Кымын барыш кулянін тупкисны. Гыжъясьтӧг да пинясьтӧг оз позь овны Сӧвет власьткӧд. Жаль ӧд кокни олӧмысь да кокниа нажӧвитчӧмысь лэччысьны.
Сӧмын весь вошӧ тіян став тільсьӧмныд! Весьшӧрӧ ассьыныд горшлунтӧ да лёклунтӧ тупканныд ен нимӧн. Енмыс кӧ ӧні лэччас мувылас да пондас важ моз тіянлысь олӧмтӧ омӧльтны да вузасянінъястӧ тупкавны, ті эськӧ сійӧс онӧ нин крест вылӧ тувъялӧй, а лыйлад, либӧ ӧшӧдад.



ВЕРА ЙЫЛЫСЬ СЁРНИЯС

1. Эскӧм да тӧдӧм, вежа ва да микроскоп, молибен да поводдя

І

Садьми ӧти асылӧ сёрни шыӧ. Зэв збыльысь мыйкӧ гортсаяс сёрнитӧны-шензьӧны. Вӧлӧмкӧ, капуста пельсаысь шыр шой сюрӧма. Код тӧдӧ, кор сэтчӧ усьлӧма. Гашкӧ кымынысь нин шырӧсь капустасӧ сёйим. Увгытӧг сэсся он ов, кымынӧс пежаліс. Капустаыс ӧд уна на и: пельса джынтӧ, буракӧ, он койышт. Пежыд пельсасӧ пежаліс тшӧтш!
Дыр зыньгисны, шуасисны шыр вылӧ. Матӧ воисны, оз тӧдны мый вӧчны: капустаӧс шыбитны жаль, сёйны пеж. Пӧчӧ медвежӧра вӧлӧма, мездіс миянӧс ыджыд пикысь. Пыраліс гӧбӧчӧ, петкӧдіс нёль пельӧса вежа ва тыра сулея. Вежа васӧ ва вежӧдӧмсянь на ещӧ видзӧма. Сэсся муніс кӧбрӧгӧ, креставлӧмӧн вежа ванад койис капуста пельсатӧ. «Став пежсӧ пӧ вежа ваыс вӧтлас». Ме эски пӧчӧлы. Збыльысь ӧд аскинас капуста шыдыс чӧскыдджык мем кажитчис воддза дорысь. Ёна вежа ва выныдлы эскыны куті. Пон кӧ либӧ кань нюлыштасны, либӧ исыштасны кутшӧмкӧ доз, — ӧдйӧнджык пӧчӧ дінӧ. Сійӧ кызігтырйи чеччылас, корсяс вежа ва, сӧстӧммӧдас сійӧн пежалӧм дозтӧ. Менам сьӧлӧм бӧр бурмас.
Коли во, мӧд. Ме быдмышті, вежӧрмышті. Кань нюлӧмыд да исыштӧмыд эз нин пежӧн понды кажитчыны.
Миян фабрикаса град йӧрын быдсяма сикас пуктас вывті уна быдмис. Найӧн ноксьыны торъя йӧзӧс вӧлі медалӧма. Капуста солавны зэв ыджыд тшан лӧсьӧдӧма; пытшкӧссӧ видзӧдлыны тшан дорӧдзыс вӧлі кышасьла, сытӧг ог и аддзы. Тшаныс ӧд ещӧ джын выйӧныс кымын муас вӧлі сюйӧма. Тӧд вылӧ усяс джудждаыс да пасьтаыс, да ӧні на ещӧ кӧдзавла. Аттӧ, ыджыд жӧ тшан! Ӧнія кадӧ сы ыдждатӧ не вӧчлыны.
Коркӧ фабрикаын зэв ыджыд зык лэптысис. Вӧлӧмкӧ капуста тшанад кык крыса пӧдӧмаӧсь. Рытнад пуктас сеталысьыд капуста сетӧм мыстиыс омӧля пельсасӧ тупкӧма, войнад крысаясыд и пырӧмаӧсь. Мӧд луннад йӧзыд локтӧмаӧсь капустаыдла, да пельсаас кык крыса шой. Зык лэптӧмаӧсь: увгӧны, видчӧны, капуста оз босьтны, пеж пӧ тайӧ. Выльӧс корӧны.
Ӧні думышта да: унаысь, ме чайта, татшӧм дивӧясыд лоліны. Унаысь шырӧсь капустатӧ, йӧвтӧ, выйтӧ, яйтӧ сёйлім ми ас нэмӧн. Шыр шойыд эськӧ немтор на да, пон шойяс да кань шойяс на вузасьысьясыд перйывласны дозъяссьыс да сӧстӧм пыдди сёянторсӧ вузаласны-а. Сӧмын мед перйӧмсӧ некод оз аддзыв. Миян вузасьысь тай со йӧзасьӧма, топӧдӧмаӧсь морттӧ. Кысь нӧ сымда выль капустасӧ вермас сійӧ лӧсьӧдны — во гӧгӧръя сёян сюрс мортлы. Вайӧдісны куим верст сайсянь попӧс вежӧдны капуста тшан. Оз вӧлӧм ков уна ыджыд тшантӧ сӧстӧммӧдны: поп сӧмын куимысь резыштіс вежа ваӧн тшанӧ, да крестнас ӧвтыштіс. Став пежыс быри. Капуста сӧстӧммис. Бара позьӧ сійӧс сёйны.

ІІ

Почӧ пыр мем долис: «Вежа ваыд пӧ сійӧ абу прӧстӧй ва, сійӧ пӧ вежа, сӧстӧм, ньӧтчыд оз тшыклы ни дуксьыв. Позьӧ пӧ сійӧс во чӧж видзны сулеяын. Юан ваыд пӧ сійӧ вежонӧн тшыкас, дуксяс. Ёна пӧ колӧ видзны вежа ватӧ омӧль сибалӧмысь. Мутиыд веськалас кӧ сы пытшкӧ, быдӧн гудыртас. Быд ногыс ӧд «сійӧ» бур йӧзтӧ ылӧдлӧ, грекӧвӧйтӧ. Новгородса архиепископ Иванкӧд мыйсӧ абу вӧчлӧма. Унаысь пӧ сійӧ святӧй оланінысь зык кывлывліс, быттьӧ пӧ код юра йӧз чукӧртчӧмаӧсь да мургӧны; нывбабаясӧс аддзывлӧмаӧсь и. Ӧтчыд мыссян дозъяс сылы омӧльыс пыралӧма. Святӧй Иваныд сэсся сійӧс йӧртӧма сэтчӧ аслас молитваясӧн да пернапасавлӧмӧн. «Кытчӧдз пӧ Ерусалимӧдз он кӧсйысь ас вылад нулыны, ог лэдз тэнӧ». Нулӧма ӧд. Ӧти асылӧн волӧмаӧсь Ерусалимӧдзыс». (Кутшӧм тэрыб омӧльыд! На бӧрся тай ӧнія аэропланъяс оз вермыны вӧтчыны, бура эськӧ ӧдйӧ лэбалӧны да).
«Вежа ваыдлысь сӧстӧмлунсӧ омӧльыд ньӧти оз вермы бырӧдны. Ой-ёй ӧд сылӧн выныс ыджыд! Омӧльыд сӧмын видзӧдысьыслы синмас ру лэдзӧ, гудырӧн сійӧс петкӧдлӧ. Вежа ваыс пыр важ кодьыс, сӧстӧм».
Ыджыд кадӧдз ме дыр сулалан вежа ва пытшкысь нюйтсӧ чайтлі омӧльӧн синъяснымӧс пӧртӧмӧн. Абу ӧд мися сійӧ ва пытшкас, сідз мем сӧмын кажитчӧ.
Коркӧ-некоркӧ веськыд туй вылӧ куті сувтны. Вокӧ базар вылысь кык шайтысь ньӧбӧма ичӧтик микроскоп. Пыр сы пыр мыйкӧ видлалӧ: ва войттӧ и, тойтӧ и, юрситӧ и. Омӧльыд менӧ тшӧтш пондіс тойлыны видласьны. Грек вылад син улӧ сулалӧм вежа ва уси. Буретш пытшкас гудыр нюйт кодь гӧвкъялӧ. Тыдалӧ пӧчӧлӧн омӧля пробкасӧ сюйсьыссьӧма либӧ вунӧдӧма кисьтігас пернапасавны: омӧльыд кыдзкӧ пырӧма вежа ва пытшкад. Микроскоп клянича пырыс видзӧдлі вежа ва войт вылад да чуйми. Быдсяма мисьтӧм гагйыс сэн веглясьӧ: сюраӧсь, кузь ускаӧсь, паськыд бугыляӧсь, кыз рушкуаӧсь. Сэтшӧмъясӧс рисуйтлывлӧны страшнӧй суд да ад серпасъясӧ. Ловъяяссӧ аддзӧм мысти зывӧкысла быдӧн шугыртчис сьӧлӧмӧй.
Ме вежси. Эг понды эскыны йӧз висьталӧмлы. Зіли быдтор йылысь ас вежӧрӧн тӧдмавны.

ІІІ

Молитватӧ кужӧмӧн колӧ лыддьыны, кадын. Он кӧ кадӧ веськав, — оз имит, весь вошӧ ставыс. Сы туйӧд деревняса попъяс йӧйӧсь. Кос поводдя дырйи вежон кык мысти найӧ заводитӧны молитчыны, ветлӧдлӧны енъясӧн, зібйыв спасъясӧн. Ставсӧ лыддясны, быдтор вӧчасны вичко нигаяс серти. Уна нянь, кольк, вый, сьӧм нажӧвитасны. Сё кымын молибен сьыласны, — зэр век абу. Рад эськӧ попъясыд водза водз молибенъястӧ оз сьывны, да крестьянаыс невӧлитӧны, тэрмӧдлӧны.
Гырысь каръясын тӧлкӧн тайӧ уджтӧ вӧчӧны. Поп-дякыд сэн дошлӧйӧсь: кад вотӧдзыс он ылӧд найӧс молибенъястӧ сьылӧдны. Овлывлӧ: вежонӧн-вежонӧн дугдывтӧг зэрӧмла ставыс ойдлывлӧ. Кӧдзыд. Йӧз, енмӧс моз, видчысьӧны енэжлысь воссьӧмсӧ, унаысь луннас видзӧдласны вывлань. Сӧмын поп-дяклы веськодь. Некутшӧм сёрни молибенъяс йылысь. Зэр ӧтарӧ киссьӧ, найӧ оз дугӧдны.
Мукӧддырйи зэра поводдяӧ поп-дяк чукӧртасны кевмысьны став йӧзсӧ. Оз на помась молибен, — енэж воссяс, пемыд, сьӧд кымӧр пыдди пондас сэн дзирдавны мича югыд шонді. Либӧ зэр кӧ поп-дякъяскӧд юрбитӧмӧн корӧны, унаысь зэрыс йӧзсӧ разӧдлӧ площадь вывсьыс, ӧтув юрбитанінсьыс. Зэрыс кӧшысь моз пондас кисьтны, гӧгӧр шор письтас, ваыс улі судтаас керкаясӧ пырас. Овлывлӧ йи зэр мӧдӧдчас, зэв ыджыд тӧв лэптысяс. Сійӧ, буракӧ, вывті юрбитӧмысла нин, вывті лоӧмысла.
Пӧчӧ висьтавлӧм серти — ставсӧ тайӧ ен отсалӧ миянлы: зэртӧ сійӧ ыстӧ, зэрӧмысь дугдӧ миян корӧм понда. Эг эскы сылы, омӧльыд бара тойліс збыльсӧ тӧдмавны.
Вӧлӧм аркирейяс да попъяс кос поводдя дырйи да кузя зэригӧн оз узьны. Мудер ручьяс моз кынькъялӧны найӧ сійӧ кадъяснас обсерваторияӧд (велӧдчӧм йӧз арталӧм серти водзвыв тӧдмалӧны поводдя; сэн уна сикас инструмент, телеграф, телефон; быд лун став му кузьтаыс локтӧ сэтчӧ юӧр поводдя йылысь), тӧдмалӧны поводдя вежсьӧм. Асьныс кӧ оз мунны, медалӧм мортӧс ыстасны. Висьталасны обсерваторияын зэрмӧм либӧ поводдя мичаммӧм, — попъяс ӧдйӧнджык молибен вылӧ йӧзӧс чукӧртасны.
Важӧн Новгородса архиепископ доддявлӧма Ерусалимӧ ветлыны омӧльӧс. Ӧнія архиепископъяс вылас асьныс омӧльясыс адӧ ветлӧны.

2. Енлы эскӧм да ен ногӧн олӧм

І

Ентӧ тӧдтӧг пӧ бура олӧмыд оз нин вермы лоны мувылын. Ичӧтысянь пӧ быд мортӧс колӧ велӧдны ен ногӧн овны, ен велӧдӧм серти, святӧй гижӧдъяс лыддьыны. Поп-дяк шуӧм серти — закон божий колӧ велӧдны. «Тайӧ гижӧдъясысь пӧ бур нига грекӧ вӧйтӧм олӧмӧ нуӧдысь абу. Ӧд святӧй нигаястӧ дук святӧй вашкӧдӧм серти пророкъяс да апостолъяс гижлӧмаӧсь. Эскыны колӧ гижӧдыслы, овны сы серти. Омӧльтор ӧд дук святӧйыд эз велӧд гижны. Челядьтӧ пыр нин закон божий серти колӧ быдтыны. Сэк вӧлисти бур олӧмыс му вылад пуксяс». Видзӧдлам, збыль-ӧ сідз, быд висьт-ӧ закон божияд бур вылӧ велӧдӧ.

ІІ

Босьтам нига «Закон божий», школаясад тай войдӧр челядьтӧ код серти велӧдлісны. Сэн шуӧма: «Ыджыд милӧсьта Енмыд пӧ мездіс ставсӧ грекысь, вӧйтліс став мусӧ олысьнас и вылысьнас, мыськис, пӧдтіс став омӧльсӧ. Коли сӧмын гректӧм лов — Ной, аслас семьяӧн».
Дыр-ӧ эськӧ та бӧрын олісны йӧзыд гректӧ вӧчтӧгыд? — Эз дыр. Регыдӧн Нойлӧн пи — Кам, грекӧ вӧйи. Сы вӧсна уна сюрс во нин йӧзыд ёрӧны сылысь нимсӧ. Со мый висьтавсьӧ сійӧ грекӧ вӧйӧм йылысь святӧй гижӧдын:
«Ной сад садитіс. Ӧтчыд сэсся аслас садйысь коддзытӧдзыс юис гӧрд (винограднӧй) вина. Пырис гортас, пасьтӧгыс водіс джоджас. Аддзис сійӧс Кам нима пиыс, шпыньмуні, петіс вокъяслы висьтавны. Сим да Апет пырисны керкаӧ бӧрӧн, шебралісны пасьтӧм батьӧс, весиг эз видзӧдлыны сы вылӧ. Ной, палялӧм мыстиыс, корис ас дінас медічӧт писӧ, Камӧс, ёрис сійӧс батьӧс сералӧмысь. Симлы да Апетлы быд бурсӧ сиис. Весиг Камыслысь став рӧдсӧ нэм кежлӧ ёрис, мӧд кык пи рӧдыслы бур сиис». (Бытие гл. 9, ст. 20–27).
Ӧнӧдз на кодсюрӧ (попъяс да кодъяс да) шулывлӧны: Африкаса сьӧд йӧз пӧ лоӧмаӧсь Камсянь, Европаса еджыд йӧз — мукӧд вокъяссяньыс. Сійӧн пӧ енсянь шуӧма еджыд йӧзлы ыджыдавны сьӧд йӧз вылын (гашкӧ кывлінныд кутшӧма англичана ыджыдалӧны сьӧд йӧз вылад?).
Со жӧ ӧд енмыд! Ной пыр, ӧти пасьтӧм код юра морт йылысь висьталӧмла, кымын мортӧс ёрӧма! Кутшӧм бур нӧ тайӧ ёрӧмын? Ӧні кӧ деревняын кутшӧмкӧ код бать йылысь ӧти пи висьталас вокъяслы, бать палялӧм мыстиыс висьтавлысь писӧ видас, ёрас, ми бурӧн шуам сійӧс, пондам индыны сы вылӧ челядьӧс велӧдігӧн бур морт вылӧ моз?
Быд школаын велӧдан нигаын, «Закон божийын», висьтавсьӧ пророк Елисей йылысь. Сы вылын пӧ быттьӧ ӧтчыд посни челядьяс сералӧмаӧсь, куш плеша вӧлӧма да. Елисейыд видзӧдлӧма на вылӧ, ёрӧма найӧс ен нимӧн. Петӧмаӧсь вӧрысь кык энь ош, нелямын кык челядьӧс косявлӧмаӧсь. (4-ая книга царств, гл. 2, ст. 23, 24).
«Закон божий» велӧдысьясыд шуӧны: ошъясыд пӧ сӧмын ен тшӧктӧм серти та мында челядьсӧ виисны. Ыджыд-ӧ эськӧ мыж челядьлӧн? Найӧ Елисейтӧ аддзӧмаӧсь да сӧмын шуалӧмаӧсь: «Лок, лок, куш плеша дядьӧ!» Елисейыс збыльысь куш плеша вӧлӧма: серпасъясын юрыс дзик капуста мач кодь куш, ӧти юрси оз тӧдчы. Велӧдысьясыд тайӧн вывті ёна челядьтӧ повзьӧдлӧны. Со пӧ ӧд кыдз енмыд дорйӧ пӧрысь йӧзтӧ. (Ёна! Нелямын кык кагаӧс виис ӧти здукӧн!)
Ичӧтик мортыд кывзан татшӧм висьтъястӧ велӧдысьыдлысь, да сьӧлӧмыд быдӧн ёвкнитлас-кӧдзавлас. Сэсся туй вылын паныдасян кӧ куш плеша морткӧд, — видзӧдлыныд весиг он лысьт сы вылӧ: Елисейыд пырысьтӧм-пыр тӧд вылад усяс. Чайтан, видзӧдлӧмтӧ тэнсьыд серам туйӧ пуктас да ошъясӧс чукӧстас.
Нӧшта кӧ «Закон божий» велӧдысь попыд куш плеша, дзик мат. Пыр син водзад пророк Елисейыд.
Ӧні кӧ эськӧ кутшӧмкӧ ветлысь-мунысь странник Елисей мозыд усьӧдас вӧтчысь челядь вылӧ пурсян лёк понӧс, мый эськӧ сыкӧд вӧчасны?
Ме чайта, чижовкаӧ пуксьӧдасны. Унаӧс кӧ понйыс курччалас, нӧшта тюрмаӧдз на лэччӧдасны.

ІІІ

«Закон божийын» эм висьт Исав да Яков йылысь. Исавыс ассьыс ыджыдалӧмсӧ вузалӧма Яковыслы рок тасьтіысь. Ӧні на ещӧ унаӧн Исав кодь морттӧ мустӧмтӧны, Яков кодьсӧ ошкӧны: сы ног пӧ, шуӧны, колӧ овны.
Тайӧ святӧй гижӧдын зэв бура висьтавлӧма вок котырлысь олӧмсӧ, бать-мамлысь ас костас да бать-мамлысь челядькӧд олӧм йылысь.
Исак гӧтыр, Ревекка, вайис кыкаӧн. Войдӧр чужис Исав, сэсся Яков.
«Челядь быдмисны. Исав лои збой морт, бур кыйсьысь, му уджалысь. Яков — чӧв оласа, оліс гортынджык. Батьыслы муса вӧлі Исав, ёна чӧскыд пӧткаяснад вердіс да, мамыслы — Яков. Ӧтчыд воис Исав му вылысь, уджаланінысь, зэв мудзӧма, тшыг. Корис Яковлысь сёйны. Яков шуӧ: «Вежсян кӧ пӧ ыджыдалӧмнад * (старшинство), — верда». Исав шуӧ: «Мый мем ыджыдалӧмсьыд? Сёйны колӧ». — «Кӧсйысь сетны, дай верда!» Исав кӧсйысис. Яков вайис чечевица рок да нянь. «Исав сёйис, юис, чеччис, муніс. Тайӧ сёян вылӧ вежис ассьыс ыджыдалӧмсӧ». (Бытие, гл. 25, ст. 27–34). «Сёйис, юис, чеччис, муніс». Кутшӧм регыдӧн да кокниа помасис Исавлӧн ыджыдалӧмыс. Шӧрӧм няньысь да рок тасьтіыс ньӧбис сійӧс аслас вокыс, ньӧбис мудзӧм, тшыгъялӧм уджалысь воклысь.

* Сэки бать-мам кулӧм бӧрын став овмӧсыс кольӧ вӧлі ыджыд пилы.

Яковлы воксяньыс ыджыдалӧм сюри, сӧмын коли босьтны бурсиӧм батьсяньыс ыджыдавны семья пытшкын. Библияын со кыдз висьтавсьӧ сы йылысь:
«Исак пӧрысьмис, синтӧммис. Корис ӧтчыд ас дінас ыджыд писӧ, Исавсӧ, шуис сылы: «Бур пиӧй менам, ме ёна нин пӧрысьми, гашкӧ регыд кула. Верд ещӧ ӧтчыд батьтӧ ас кыйӧм чӧскыд пӧтка яйнад. Сёя медбӧръяысь, да кувтӧдз войдӧр бурсиа тэд нэм кежлӧ». Тайӧ сёрнисӧ кывліс Ревекка. Муніс Яков дінӧ, тшӧктіс начкыны медбур кык том кӧза пиӧс. Ме пӧ батьыдлы муса сёянсӧ лӧсьӧда, тэ пӧ сэсся ну сійӧс сылы. Батьыд сёяс, нэм кежлӧ бурсиас тэд. Яков петитчӧ. «Кыдз нӧ пӧ Исав пыдди ме муна? Кималаснас кӧ нӧ видлавны пондас батьӧыд?.. Бурсиӧм пыдди ёрас. Исавыдлӧн ӧд киыс да чужӧм-рожаыс гӧна. Менам шыльыд кучик. Ме ог мун». Мам мырдӧн ыстіс. «Ёрас кӧ пӧ, ас вылӧ ставсӧ босьта». Яков кывзіс.
Ревекка пасьтӧдіс Яковӧс медбур Исав паськӧмӧн, кисӧ да голя гӧгӧрыс гартіс кӧза куӧн.
Пырис Яков сёянӧн батьыс дінӧ, чукӧстчис: «Батьӧ!» — «Код нӧ тэ, бур пиӧй?» (Ёна тыдалӧ Яковыд гӧлӧссӧ вежӧма: батьыс весиг гӧлӧс сертиыс эз тӧд). — «Ме, Исавыд, ыджыд пиыд тэнад. Чӧскыд пӧтка яйтӧ вайи. Чеччы, лок сёй. Сэсся бурси меным». — «Зэв тай нӧ регыд ветлін, Исав?» — «Енмыс отсаліс... Паныд мем пӧткасӧ вайис». — «Волы жӧ, матыстчыв ме дінӧ, Исав. Малышта — тэнӧ, Исав-ӧ ме дінӧ локтӧма?» — шуис Исак. Яков матыстчис. Исак малаліс морттӧ дай шуис: «Гӧлӧсыд дзик Яковлӧн кодь, киясыд Исавлӧн. Тэ-ӧ, Исав?» — «Ме, батьӧ».
Исак сёйис яйтӧ, юис вина, сэсся писӧ тшӧктіс окавны асьсӧ. Яков окаліс. «Паськӧм дукыс Исавлӧн жӧ», — бурсиис Яковлы.
Ревекка да Иаков ёна пӧръялісны Исакӧс.
Воис кыйсянінысь Исав, лӧсьӧдіс батьлы пӧтка яйысь чӧскыд сёян. «Батьӧ», шуас: «чеччы, лок сёй пиыдлысь кыйӧм яйтӧ да бурси мем». — «Коді нӧ тэ?» юалӧ Исак. — «Ме тэнад ыджыд пиыд, Исавыд». — «Коді нӧ эськӧ менӧ вердіс чӧскыд пӧтка яйнас? Кодлы ме тэд пыдди бурсии?» Исак повзис кодь. Исав сыркъялӧмӧн бӧрддзис. «Батьӧ, — шуӧ, — бурси мем тшӧтш!» — «Вокыд ас мудернас мырддис тэнсьыд шудтӧ», шуис Исак. «Кыкысь нин сійӧ менӧ конйыштіс», шуис Исав, «ыджыдалӧмӧс мырддис, дай бурсиӧмӧс босьтіс» (Бытие, гл. 27.).
Велӧдчысь челядьыд пондасны юасьны закон божий велӧдысьыдлысь: мыйла нӧ пӧ Исакыс Яковсӧ эз корлы да бӧр босьт бурсиӧмсӧ? Исавыслы эз бурси? Попъясыд шуасны: Исакыд пӧ эз лысьт водзсасьны енкӧд. Ревеккаыслы пӧ да Яковыслы Исаксӧ пӧръявны ачыс енмыс отсалӧма. Енмыслы пӧ вӧлӧм колӧ мед бать бурсиӧмыс Яков вылас вӧлі. (Шань жӧ ен, пӧръясьны отсалӧма!).
Тайӧ «святӧй» висьтыс закон божияд велӧдӧ пӧрйӧдлыны мӧда-мӧдӧс семья котырын, вузасьны. Миян ног кӧ — путкыльтны семьятӧ.

ІV

Школаад закон божийтӧ этша велӧдӧны. Колӧ лыддьыны библия. Сэн став «святӧй» бур вылӧ велӧдан гижӧдыс. Босьтам кӧть Аврам да Сара йылысь (енкӧд сёрнитӧм мысти Авраамӧн да Сарраӧн пондӧмаӧсь шусьыны):
«Аврам мӧдӧдчылӧма лунвылӧ, сэсся повзьӧма тшыгъялӧмысь, мунӧма Египетӧ. Египетӧ воигӧн гӧтырыслы шуӧма: «Гӧтырӧй пӧ, Египетад воам да Египетса йӧзыд шуасны: тайӧ пӧ сылӧн гӧтыр. Сэсся тэнад мичлуныд вӧсна менӧ виасны. Тэ эн гӧтырӧн висьтась, чойӧн. Чойӧн кӧ висьтасян, ловйӧн колясны, нӧшта зэв лӧсьыд лоӧ меным овны». Египтянаяс аддзисны мича нывбабатӧ, ошкисны сійӧс фараонлы. Фараон босьтіс Сараӧс гортас. Аврамлы лӧсьыд лои овны сы вӧсна: быдсяма скӧтыс, слуга-казак — тырыс вӧлі сылӧн».
Мыйла нӧ фараон тыртіс Аврамӧс быдсяма эмбурнас? Сӧмын ӧмӧй Сара мичлун вылӧ ылысянь видзӧдӧмысь, сы вылӧ нимкодясьӧмысь? Сӧмын-ӧ аслас гӧтырӧн ылысянь нимкодясиг чайтіс Аврам Египетӧ пыригӧн? Эз-ӧ мӧдторйысь пов гӧтырсӧ чойӧн шусьыны велӧдігӧн? Эз жӧ вермы чайтны Египетса йӧзӧс сэтшӧм сӧстӧмъясӧн.
Водзӧ на йылысь висьтавсьӧ (бӧръя содтӧд тайӧ висьтас): енмыд ыджыд шог ыстіс фараонлы Аврамлысь гӧтырсӧ баба пыдди видзӧмысь. Корис фараон Аврамӧс, юалӧ: «Мый тэ мекӧд вӧчин? Мыйла менӧ пӧръялін, Саратӧ чойӧн висьталін? Ме ӧд со сы вылӧ гӧтраси» (мыйла нӧ эськӧ сэк «святӧй» гижӧдас шуны: «ыджыд шог Аврам гӧтырӧс видзӧмысь», мыйла «Аврамлы Сара кузя лӧсьыд вӧлі овны»). «Босьт ассьыд бабатӧ, мун тась». Фараон тшӧктіс йӧзыслы колльӧдны Аврамӧс да Сараӧс. Петісны найӧ Египетысь став овмӧснас, эмбурнас. (Бытие, гл. 12, ст. 9–20).
Либӧ Египетысь еврейяс мунӧм йылысь быд велӧдчан «Закон божий» нигаӧ гижсьӧ. Тайӧ висьтысь пӧ уна бур позьӧ босьтны челядь быдтігӧн.
Дасӧд притча, зэв ыджыд шог воӧ Египет вылӧ. Быд пикысь мездысигӧн фараон кӧсйысьліс лэдзны еврейясӧс. Сӧмын пикысь мынӧм бӧрын бӧр вунӧдлывліс. Дасӧд притча йылысь со мый висьтавсьӧ.
«Ен кӧсйысьӧма вой шӧр кадын мунны Египет кузя. Менам мунӧм мысти пӧ быд керкаысь Египет кузяыс кулас медыджыд кагаыс да медводдза чужысьыс быд скӧтлӧн, фараоныслӧн тшӧтш. Сӧмын еврейяслы оз немтор ло. Сы серти тӧдӧй менсьым янсӧдӧм еврейясӧс да египтянаясӧс. Ыджыд гӧлӧсӧн пондасны бӧрдны Египет муын, сэтшӧма бӧрдны, кутшӧм эз на вӧвлы некор, ни водзӧ оз ло».
Сійӧ каднас еврейяслы енмыд Мӧсей пыр со мый тшӧктӧма вӧчны:
«Сэсся шуӧма енмыд Мӧсейлы: нӧшта ӧтчыд Египетса йӧзлы шог ыстыла. Сы бӧрын фараоныд лэдзас нин тіянӧс. Ыстігас ӧдйӧ пондас тэрмӧдлыны. Гусьӧникӧн туйды аслад йӧзлы мунігас коравны бурджык кӧлуйнысӧ египтянаяслысь: зарни, эзысь, бур паськӧм» (Исход, гл. ІІ, ст. 1–7). (Со ӧд енмыд мый вӧчлӧма! Кутшӧм бур вылӧ велӧдлӧма!)
«Воис лёк вой. Быд керкаын Египет кузя кулӧм морт. Став йӧзыс горзӧны, бӧрдӧны. Фараон йӧзыскӧд вӧтлӧны еврейясӧс, тэрмӧдлӧны найӧс ӧдйӧнджык петны Египетысь. Еврейяс петігас Мӧсей велӧдӧм серти вӧчисны: повзьӧм, шогсьысь египтянаяслысь коралісны дона бур кӧлуйнысӧ. «Ыджыд милӧсьта енмыд египтяна син водзас петкӧдліс ассьыс ыджыд милӧсьтсӧ»: «Египтянаяс сеталісны, еврейяс босьталісны» — долыдапырысь помасьӧ тайӧ «святӧй» гижӧдыс (Исход, гл. 12, ст. 29–36).

V

Библияын висьтавсьӧ Египетын Ӧсип олӧм йылысь. Аслас сюсьлунӧн Ӧсип лоӧма фараон бӧрас медыджыд мортӧн. Сизим бур воӧн, няня воӧн кужӧма чукӧртны вывті уна нянь фараонлы. Сійӧ няньнас няньтӧм воясӧ пондӧма Ӧсип вузасьны.
«Нянь эз ло Египетын ни Канаан муын. Йӧз тшыгъялӧны. Муяс вынтӧммисны. Став зарнисӧ, эзысьсӧ, став бур кӧлуйсӧ тшыгъялысьяс вайисны Ӧсиплы, Ӧсип — фараонлы. Быри нянь. Быри зарни да эзысь египтяналӧн да канаанса йӧзлӧн. Бара воисны найӧ Ӧсип ордӧ, сӧмын пӧ зарни ни эзысь миян ӧні абу нин. Ӧсип корис скӧтнысӧ. Вайисны. Быри став овмӧсыс тшыгъялысьясыдлӧн. Асьнысӧ да мунысӧ пондісны вӧзйыны: «Казакавны пӧ пондам фараоныдлы. Вай пӧ кӧйдыстӧ да муяснымӧс кӧдзамӧ тіянлы вылӧ. Ӧні найӧ весьшӧрӧ куйлӧны». Ньӧбис Ӧсип фараоныслы став мусӧ Египетысь. Став йӧзыс Египет кузяыс пондіс казачитны фараонлы» (Бытие, гл. 47, ст. 13–21).
Некод на некор эз гижлы сэтшӧма дзескӧдӧм тшыгъялысьясӧс. Весиг помещикъяс Ӧсип моз эз нартитлыны йӧзӧс. Некутшӧм морт на мувылын абу зільлӧма сэтшӧм ӧдйӧ озырмыны йӧз шог вылын, кыдзи Ӧсип фараоныскӧд. Тӧдӧмысь, сэтшӧма топӧдӧм сизим воӧн збыльсӧ эз вермы лоны, кыдзи библияын гижӧма. Сэтшӧмӧдз топӧдны уна йӧзӧс верман сӧмын уна дас воӧн.
Библияын Ӧсип йылысь висьтыс лыддьыссьӧ медбурӧн, медколанӧн челядьӧс велӧдігӧн. Быд «Закон божий» велӧдан нигаӧ гижсьӧ сы йылысь ставыс, помсяньыс помӧдзыс, ньӧти колявтӧг. Сӧмын тай став висьтыс ӧткодь: омӧля велӧдӧ бур вылӧ.
«Святӧй» гижӧдъяс серти сӧмын зэв бура верман тӧдмавны важ йӧзлысь олӧмсӧ, налысь вежӧралӧмсӧ. Библияыд сӧмын важ олӧмсӧ гижӧмнас и дона; сы серти овны челядьӧс велӧдны, ни аслыд велӧдчыны оз шогмы.

3. Вӧт

І

Пемыд йӧз вӧттӧ збыльӧн лыддьӧны. Узигад пӧ тушаыд куйлӧ, узьӧ; лолыд быдлаті ветлӧдлӧ, быдсяматорсӧ аддзылӧ. Тушаыд пӧ кыйсьӧм бӧрын шойччӧ, лолыд век на кыйсьӧ (пемыд йӧзыд кыйсьӧм вылынджык олӧны). Вӧтӧн кӧ пӧ кодкӧд кӧ косясян, либӧ пинясян, збыльтӧ сійӧ жӧ лоӧ.
Воддза саръяс вӧт вӧснаыс уна йӧзӧс мучитлӧмаӧсь, вилӧмаӧсь. Сарича Екатериналӧн на эм со кутшӧм гижӧд: «Ӧти морт вӧтӧн виӧма сарӧс. Нем думайттӧг сійӧ висьтавлӧма вӧт йывсьыд ёртъясыслы. Кывсьӧма сарӧдз. Вины ӧд сарыд тшӧктӧма вӧтасьысь морттӧ: «Збыль кӧ пӧ нӧ сійӧ менӧ виас». Екатеринаыс гижӧдас ошйысьӧ аснас: «Ме пӧ бара сідзтӧ ог нин вӧч. Вӧт понда морттӧ ог ви. Йӧйясыд пӧ тай со виавлывлӧмаӧсь-а».
Ӧні на унаӧн эскӧны вӧтыдлы. Вӧтӧн кӧ кокньыда каян чой паныд — озырман; усян кӧ — гӧльман. Чери вӧталан висьӧм водзын, ыргӧн сьӧм — шог водзын, эзысь — бӧрдӧм водзын, кабала сьӧм — озырмӧм водзын. Праздниклань паныдса вӧт ӧбедӧдз кӧ оз имит — лӧж, немтор сэсся сыысь повны. Вӧт сертиыс ӧд сэсся приметаяс лӧсьӧдлӧмаӧсь и. Сов пӧ киссьӧ зык водзын; туй вомӧн кӧч вуджӧ — омӧль лоӧ; поп паныдасьӧ — омӧль водзын жӧ. Медомӧль — пон омлялӧм горт гӧгӧрын: сотчас кыткӧ, либӧ кулӧ кодкӧ.
Важӧн вермана йӧзыд гортас пыр тӧдысь, вӧт вежӧравны кужысь мортӧс видзлывлӧмаӧсь. Ӧд пӧсь петтӧдз сёйӧм-юӧм бӧрад узигӧн мыйсӧ он вӧтав. Тӧдысьыд кӧ абу, код сэсся налы вежӧралас. Роч саръяс да саричаяс кык сё во сайын на ещӧ уна быдсяма тодысьсӧ видзлӧмаӧсь. Сарича Екатеринаыдлӧн сэтшӧмыс вӧвлӧма жӧ, асьсӧ эськӧ зэв нин тӧлкаӧн лыддьылӧма да.

ІІ

Закон божияд Ӧсип йывсьыд висьтыс оз ӧмӧй велӧд миянӧс эскыны вӧтъясыдлы? Абу ӧмӧй сылӧн вӧтъясыс имитлӧмаӧсь? Ёна ӧд сійӧ вӧтасьлӧма. Уналы ачыс отсавлӧма вӧтъяссӧ вежӧравны и.
Бытийӧ серти (гл. 37) Ӧсипыд медмуса пиыс вӧлӧма Яковлӧн. Сылы ӧтнасыслы уна пӧлӧс паськӧм батьыс лӧсьӧдӧма. Сы вӧсна вокъясыд мустӧмтны пондӧмаӧсь Ӧсиптӧ (ст. 3–4). (Тайӧс велӧдігӧн челядьыд оз батьсӧ мыждыны, а вокъяссӧ). Ӧтчыд Ӧсипыд вӧтасьӧма: быттьӧ кӧ пӧ вундігӧн кольтаыс сылӧн му шӧрас сувтӧма, вокъясыслӧн кытшовтӧдӧмаӧсь сійӧс дай копыртчылӧмаӧсь сылы (5–7). Вокъясыс нӧшта ёнджыка пондӧмаӧсь мустӧмтны Ӧсипӧс. «Тэ нӧ пӧ саравны он-ӧ кӧсйы миян вылын?» (8). Мӧдысь вӧтасьӧма, да быттьӧ шонді, тӧлысь да дас ӧти кодзув копыртчылӧмаӧсь сылы. Батьыс весиг скӧрмӧма сэк. «Збыльысь ӧмӧй нӧ пӧ мем, мамыдлы да вокъясыдлы лоӧ копрасьны тэд?» (9–10).
Ёна гортсаяс повзьӧмаӧсь Ӧсип вӧтысь. Ёна зіля ми велӧдлім сы йылысь. Тайӧ вӧтъяс понда Яков семья котырлӧн олӧмыс торксьӧма. Вокъясыс мынтӧдчыны сыысь лӧсьӧдчӧмаӧсь: «Виам пӧ тайӧс, шойсӧ ыджыд гуранӧ шыбитам. Батьӧыд оз и тӧдлы. Зверъяс, шуам, сёйӧмаӧсь сійӧс. Мед сэсся вӧтасьӧ. Регыд ми сылы копыртчылам!» (18–19).
Тыдалӧ морт виӧмнад чайтісны мездысьны вӧт имитӧмысь. Тайӧс велӧдігӧн челядьыд бара жӧ вокъяссӧ мыждӧны, оз батьыслысь кужтӧм быдтысьӧмсӧ. Эз кӧ эськӧ сійӧ торйӧд Ӧсипсӧ, эз кӧ ӧтдорт дас ӧти писӧ, найӧ татшӧма эз мустӧмтны воксӧ.
Вокъяс ловйӧн джуджыд гуранӧ тойыштісны Ӧсипӧс. Батьӧс пӧръялісны: зверъяс пӧ вокӧтӧ сёйӧмаӧсь. Со пӧ вирӧсь паськӧмыс сылӧн сюри. (Вирнас эськӧ асьныс нарошнӧ лякисны Ӧсип вылысь пӧрччӧм паськӧмсӧ).
Челядьыс бать кодьысӧсь жӧ лоӧмаӧсь. Ачыс Яковыс ылӧдлӧмӧн босьтіс Исаклысь бурсиӧмсӧ, ӧні челядьыс пӧръялӧмӧн жӧ кӧсйисны перйыны сылысь эмбурсӧ. Сійӧ ӧд эськӧ ставсӧ жӧ аслас муса пиыслы, Ӧсипыслы, колис. Со кутшӧм бур вылӧ велӧдӧ миянӧс «святӧй» нигаыд — библия.
Ӧсипӧс вокъясыд гурансьыд бӧр перйисны, вузалісны измаильтяналы. Найӧ нуӧмаӧсь сійӧс Египетӧ, вузалӧмаӧсь Потифарлы, сар чиновниклы.
Египетын олігӧн Ӧсиплӧн чиныс соді, вӧтыд быттьӧ имитіс.
Со сэсся, колӧкӧ, эн эскӧ вӧтлы да вӧт вежӧралысьлы. Вӧтъяслы кӧ онӧ эскӧй — «Святӧй» гижӧдъяс нинӧмӧ пуктанныд, закон божийлы онӧ эскӧ.

ІІІ

Аслас сюсьлунӧн да ыджыд тӧлкнас Ӧсипыд став овмӧссӧ пондіс нуӧдны Потифарыдлысь. Кӧзяин пыдди оліс. Сӧмын тай Потифар гӧтыр вӧснаыс торксьыліс лӧсявны. Ӧсипыд Потифар гӧтырыскӧд пондыліс. Кык во кежлӧ тюрмаӧ пуксьӧдісны Ӧсиптӧ. Тюрмаад сійӧ аслас сюсьлунӧн да тӧдӧмӧн бура овмӧдчис: ыджыдалысяс пуктісны сійӧс. Сэсся вӧтъяс бура вежӧралӧмысь регыдӧн бӧр лэдзисны сійӧс тюрмасьыд. Сарлы нянь ваялысьлы вӧт сертиыс шуис: куим лун мысти пӧ тэнӧ ӧшӧдасны; вина новлысьлы — тэнӧ пӧ лэдзасны. Петан пӧ да ме йылысь фараоныдлы гарышт (Бытие, 39, гл. 40).
Фараон вӧтасьӧма: сизим омӧлик мӧс сёйӧмаӧсь сизим ён бур мӧсӧс; сизим омӧлик шеп — сизим бур тыра шептӧс. Некод, некутшӧм тӧдысь, вежӧралысь морт абу вермӧма висьтавны сарлы дивӧ кодь вӧтъяс йылысь. Сӧмын Ӧсип кужӧма вежӧравны. Ачыс пӧ енмыс вӧтнад висьталӧма фараонлы водзӧ вылысь уджсӧ ассьыс. Сизим бур, няня во мысти пӧ сизим омӧль, няньтӧм во пуксяс. Ӧні пӧ колӧ корсьны фараонлы тӧлка, сюсь мортӧс, чукӧртны нянь тшыгъялан вояс кежлӧ.
Вӧт вежӧралысьясыд медтӧлка йӧзӧн важ саръяс дырйи лыддьысьлісны, медбур йӧз туйын овлісны. Кыдз вермӧма Ӧсип панйыны найӧс, шензьыныд он вермы. Египет кузя некутшӧм тӧдысь, велӧдчӧм морт абу вермӧма вежӧравны фараонлысь вӧтсӧ, Ӧсип сӧмын вермӧма. Сідзкӧ, сэкся тӧдысь, велӧдчӧм йӧзыс некытчӧ туйтӧмӧсь вӧлӧмаӧсь. Налы эськӧ зэв кокньыда позис вӧтсӧ вежӧравны, мыйкӧ сӧрин дай. Медтыкӧ висьтас «сизим» гарыштсяс: сизим вежон ли, сизим тӧлысь ли, сизим гӧтыр ли, сизим ёрт ли, сизим ыджыдалысь ли. Абу ӧмӧй ӧткодь? Фараоныс ачыс немтор оз гӧгӧрво. Мӧдысь вӧтасьӧм мысти эськӧ ставыс вуні сылӧн. Святӧй гижӧд сертиыд со абу гӧгӧрволӧмаӧсь египетса тӧдысьясыд мыйсюрӧтӧ висьтавны. Ӧсип абу повзьӧма сыысь: енмыс пӧ ачыс туйдіс менӧ вӧтсӧ вежӧравны. Ставныс эскӧмаӧсь сылы.
Фараоныс ошкӧма сійӧс: «Тэ пыр пӧ ен сёрнитӧ, тэысь тӧдысь, тэысь юр садяджык морт менам муын абу. Тэ пӧ ыджыдавны пондан менам овмӧс вылын, керка вылын, менам став йӧз вылын. Ачым сӧмын престолӧн ыджыдджык лоа тэысь». Аслас чунькытшӧн чунькытшӧдіс Ӧсипӧс, аслас паськӧмӧн пасьтӧдіс, сьывъяс зарниа чеп ӧшӧдіс. Сэсся мӧдісны вӧлӧн. Ӧсип медводдза телегаас сар бӧрын. Быдӧнлы тшӧктӧны салы копрасьны. Фараон шуис Ӧсиплы: «Ме, сар, шуа — тэнад тӧдлытӧг некод ассьыс кисӧ ни коксӧ оз вӧрзьӧд менам муын» (гл. 41, ст. 39–44).
Со кутшӧм ӧдйӧ фараон дінад Ӧсипыдлӧн чиныс содӧма.
Ӧсип оліс фараонкӧд, эз уськӧд асьсӧ няйтӧ: фараонлӧн надея сы вылӧ эз весьшӧрӧ вош. Ӧсип чукӧртіс сылы зарнисӧ и эзысьсӧ, босьтіс став кывтӧм пемӧссӧ, мусӧ; пӧртіс став йӧзсӧ сылы вылӧ казакӧ.
Татшӧм висьтъяс велӧдлім ми ставным «Закон божий» велӧдігӧн. Ставнымлы миянлы юраным сюйисны Ӧсиплысь олӧм-вылӧмсӧ, сылысь сюсьлунсӧ пӧртны став йӧзсӧ казакӧ. Ог тӧд, мый пыдди сійӧс пуктыны велӧдісны миянӧс, Енмӧс моз тай велӧдігад лэптісны-а.
Збыльысьсӧ дерт эз вӧв тадз. Збыльысьсӧ важӧн ёна сьӧкыда овсис еврейяслы. Унаысь найӧ сюрліны Египет улӧ. Уна нартитчӧм муніс на вывті. Сир курыд шога олігад тӧкӧдісны найӧ асьнысӧ мойд-висьтъясӧн: «Эз пӧ еврейяс Египет улӧ сюрны, еврей пиысь пӧ ӧти Египетса сар вӧлі».

ІV

Ӧсип йывсьыд став висьтыс вӧтъясысь лӧсьӧдлӧма. Мукӧд висьтыс библияын вӧт серти лӧсьӧдӧмторъяс жӧ. «Закон божий» велӧдігад став кристос вераа челядьыс вӧтъяс велӧдлісны. Иисус Кристос чужӧм йылысь со мый висьтавсьӧ:
Кор Вифлеемын чужис Иисус, асыввывсянь воисны Ерусалимӧ велӧдчӧм йӧз, юалӧны: «Кӧн нӧ пӧ выль чужысь иудейса сарыс? Сылӧн кодзулыс кыптыліс миян асыввылын. Ми локтім копыртчывны сылы». (Евангелие от Матвея, гл. 2, ст. 1–2).
Тайӧ велӧдчӧм сюсь йӧзыс Месопотамияысь. Найӧ висьтавлӧм серти со кутшӧм сӧрӧм миянлы лолі велӧдны: кодзув серти быттьӧ позьӧ тӧдмавны йӧз кост олӧм. Сійӧ велӧдчӧм йӧзыс ӧд нӧшта язычникъяс вӧліны. Шензьыны он вермы, мыйла найӧ Иисуслы волӧмаӧсь юрбитны. Иудейса сарыд на ног мувыв сар. Кодзувъяс серти лыддьӧмаӧсь: выль чужысь кага пӧ лоӧ иудейса сарӧн, локтӧмаӧсь ылыс муысь, уна ва сайысь юрбитны сылы.
Ирод сар кывлӧма та йылысь, чуймӧма-повзьӧма. Чукӧртӧма став тунсӧ, велӧдчӧм вежӧра йӧзсӧ, тӧдмавны на пыр кутшӧм карын пророкъяс висьтавлӧм серти чужас Иисус. Месопотамияса йӧз висьталісны кодзув кыптӧм кадсӧ, Иисус чужан кадсӧ. (Том, велӧдчысь йӧзлы зэв збыльысь колӧ вӧлі висьтавны тайӧ став сӧрӧмсӧ закон божий урок вылын.)
Месопотамияса йӧзӧс вайӧдӧма сійӧ кодзулыс Иисус чужанінӧдз. Сы весьтӧ сійӧ сувтӧма. Ог тӧд, кутшӧм ногӧн сэтшӧм стӧча вермис индыны Иисуслысь чужанінсӧ кодзув. Эськӧ кутшӧмкӧ би кӧ уліті, му бердӧдыс, тювис да сувтіс керка весьтӧ либӧ гу весьтӧ, позис эскыны. Кодзулыд ӧд ӧти керкасянь юр весьтын кӧ вӧлі кажитчӧ, мукӧд Ерусалимса керкаяссянь сідз жӧ юр весьтын кажитчас, да и став Палестинаса каръясас юр весьтын жӧ кажитчас. Сідзкӧ уліті, му вывті тювысь би вайӧдӧма язычникъясӧс уна вежон чӧж, уна сюрс верст сайсянь. Сӧмын мыйла на кындзи мукӧд некод абу аддзылӧмаӧсь тайӧ бисӧ?
Юрбитӧм мысти Иисуслы, — водзӧ висьтавсьӧ библияын, — язычникъяс вӧтасьӧмаӧсь Иродӧс аддзӧдлытӧг гортас мунны. Найӧ мунӧм мысти андел уськӧдчӧма вӧтӧн Ӧсиплы, тшӧктӧма пышйӧдны кагасӧ да мамсӧ сылысь Египетӧ. «Олӧй пӧ сэн ме локтӧдз. Тась Ирод кӧсйӧ став посни кагасӧ виавны! » (ст. 12–13). «Язычникъясыд Ирод ордад эз пыравны да, зэв ёна сійӧ скӧрмис: Вифлеемсьыс став кагасӧ кык арӧсӧдз тшӧктіс виавны» (ст. 16).
Иродӧс гижӧны вывті лёкӧн, но и вывті сюсьӧн, вежӧраӧн. Мед сійӧ кадын олысь римлянаяс ошкӧны асыввывса гадайтчысьясӧс, эскӧны налы. Ме чайта, некодлӧн найӧ висьтавлӧм серти ки оз лыб кык арӧсӧдз став кагасӧ вины. Ирод пӧ виӧма. Виӧма: 1) кутшӧмкӧ тӧдтӧм пророклысь кывъяссӧ аслас велӧдчӧм тӧдысь йӧзӧн вежӧралӧм вӧсна, «коркӧ пӧ Вифлеемын чужас Кристос», 2) кутшӧмкӧ асыввылысь воысь йӧз шуӧмла: «кодзув серти тӧдмалім иудейса сарлысь чужӧмсӧ». Кӧть нин ӧтитӧг став римлянаыс олісны гадайтчӧм вылын, ме чайта, асланыс ыджыдалысьлы эз жӧ став челядьсӧ сетны вины, водзсасисны жӧ. Дерт эськӧ збыльсӧ татшӧм дивӧыс эз вӧвлы; некӧн некутшӧм олӧм-вылӧм йылысь гижӧдын абу ни. «Закон божияд» сӧмын велӧдӧны. Святӧй гижӧд гижысьяс лӧсьӧдлӧмаӧсь висьтъяссӧ важ пророк висьтъяс серти, найӧ кывъяс серти.
Сійӧ жӧ Евангелльӧын (от Матвея гл. 2) нӧшта кыкысь вӧт туйдӧ олӧмын: «Ирод кулӧм мысти андел бара уськӧдчис вӧтӧн Ӧсиплы, тшӧктіс кагасӧ да сылысь мамсӧ нуны Израильӧ: «Ӧні пӧ кага виысьяс сэн куліны нин». Ӧсип кывзіс анделлысь, петіс Египетысь. Воисны Израильӧ». Мӧд вӧт серти Ӧсип муніс овны Назаретӧ. «Мед пӧ лоас пророкъяс висьталӧм серти: шусьыны пондас Назарейӧн» (19—23). Быд ног Иисус йылысь висьтъяссӧ тільсьӧмаӧсь лӧсьӧдны пророкъяс висьтавлӧм серти. Коді кыдзи кужӧма, сяммӧма, сідзи и висьтавлӧма.
Евангелльӧын Матьвей гижӧдын вӧт кузя жӧ лӧсьӧдӧма Маръя нима нывлысь дук святӧйсянь сьӧктӧмсӧ. Чунькытшасьӧм бӧрас, гӧтрасьтӧдзыс на ещӧ, Ӧсип казялӧма Маръялысь нӧбасьӧмсӧ «дук святӧйсянь». Нылӧс янӧдны жаль лоӧма сылы. Гӧтрасьӧм мыстиыс, гусьӧникӧн кӧсйӧма ыстыны сійӧс ас дінсьыс. Второзаконньӧ нига серти (гл. 22, ст. 11–21) Маръяӧс омӧля олӧмысь, нывдырйи нӧбасьӧмысь, колӧ вӧлӧм изъясӧн лыйлыны. (Со ӧд кутшӧм чорыда мыжалісны нылӧс кага вайӧмысь. Асьныс эськӧ, дажӧ патриархъясыс, уна бабаӧн видзисны да нӧшта слугаясыскӧд на олісны). Вӧтӧн андел шуӧма Ӧсиплы: «Ӧсип пӧ, эн вӧтлы ассьыд гӧтыртӧ, Маръятӧ. Кагаыс сылӧн дук святӧйлӧн». Ӧсип андел тшӧктӧм серти вӧчӧма (гл. 1, ст. 18–20, 24). Став евангелльӧас Маръя нӧбасьӧм йылысь тайӧ вӧт вылӧ ыстысьӧны. Ӧти тайӧ вӧт серти эскӧма Ӧсип, гӧтырыслӧн пӧ кагаыс лоӧма святӧй дуксянь.
Кага дук святӧйсянь! Батьтӧм кага! Ог тӧд, ӧнія кадӧ кутшӧмкӧ зэв еннога оласа верӧс (мужик) эскас оз Ӧсип моз сэтшӧм кокньыда аслас гӧтырлысь дук святӧйсянь сьӧктӧмсӧ.
Кодзув серти гадайтчӧм, вӧт вежӧралысьяс, вӧт вежӧралӧм, вӧт серти олӧм, вӧтӧ уськӧдчылӧм, — ставыс сійӧ кольӧма, ставыс кӧнкӧ пемыд пельӧсын туплясьӧны, бакшасьӧны.
Войдӧр ёна велӧдлім на йылысь. Кутшӧм збыльыс, сьӧлӧмсянь висьтавлім велӧдысьыдлы уроктӧ.

4. Керсьӧм да тунъясьӧм

І

Ичӧтдырйи ме унаысь кывлі сёрни керсьысьяс йылысь. Ёна тшыкӧдчысьяссьыд повлі. Чайтлі найӧс медлёк йӧзӧн му вылас. Быдӧнлы мися найӧ сӧмын омӧльтор зільӧны вӧчны. Накӧд мися бура колӧ овны, видзчысьны скӧрмӧдӧмысь.
Он кӧ пӧ тшыкӧдчысьтӧ кор пир вылӧ, либӧ коран да омӧльджыка пӧттшуйтан, либӧ мыйыськӧ скӧрмӧдан сійӧс — бур эн виччысь. Ичмонь гозъятӧ нуигӧн вӧвъясыс йӧймасны: ыръянитчыны пондасны либӧ биа ньӧв моз лэбзясны — путкыльтасны найӧс додьсьыс. Овлывлӧ пӧ, нэм кежлӧ тшыкӧдчысьыд тшыкӧдас ичмоньтӧ: гусьӧник сы вылӧ видзӧдӧмӧн «кывсӧ» шуас. Медводдза лунъяссяньыс пондас зыньгыны сійӧ, омӧльтчыны, рӧдимеч босьтас, шеваӧн пондас горзыны.
Поптӧг да тшыкӧдчысьтӧг пӧ оз позь гӧтрасьны-котрасьны. Кыкнаннысӧ пӧ медбур инас сёйиг-юигад колӧ пуксьӧдны. Попыд эскӧ тшыкӧдчысьыдлы, полӧ сыысь. Сылӧн пӧ аслыссяма вын эм, дявӧлсянь; — попыслӧн енсянь дай. Йӧзыд кыкнансьыс наысь полӧны, кыкнаннысӧ лэптӧны, ыджыдӧ пуктӧны. Тшыкӧдчыссьыд поп дорсьыд ёнджыка лоӧ повны. Ӧд вӧчас сійӧ мыйкӧ, попыд весиг оз вермы мездыны. Вомдзалас-ӧ, кывтӧм пемӧсъясӧс-ӧ висьмӧдас, чинтас-ӧ мӧскыдлысь йӧвтӧ, нёньсӧ косьтас-ӧ, кила-ӧ сетас, — кыдзи попыд отсалас мездысьныс. Ен выныд сылӧн оз судзсьы дявӧл выныдкӧд водзсасьны. Найӧ эськӧ татшӧм шог дырйиыд оз нин и босьтчывны отсасьныс да: огӧ жӧ пӧ ӧд нин вермӧй бурсӧ вӧчны-а.
Вывті нин омӧль кык тшыкӧдчысь кӧ ӧтлаасясны, да нӧшта найӧ мӧда-мӧдыскӧд оз лӧсявны, зыкынӧсь. Ӧти бӧрсяыс вӧтлысян, — мӧдыс лӧгалӧ. Ӧтисӧ, пӧттшуйтан — мӧдыс скӧрмӧ. Ӧтиыс тэд бур вӧчӧ, — мӧдыс ставсӧ тшыкӧдӧ сылысь. Дзик матӧ волан.
Оланінын кӧ тшыкӧдчысь тшӧктӧм серти пондасны омӧльяс дурны, попъяс воласны вӧтлыны найӧс. Вежа ваясӧн, крестӧн локтасны; молибенъяс сьыласны, гӧгӧр резасны. Сӧмын тай шоча вермылӧны вӧтлыныс-а. Пондан кӧ тшыкӧдчӧм йылысь сёрнитны попкӧд, сійӧ мудерысла уна оз висьтась; дерт пӧ миян пытшкын уна на пемыдыс, быдторлы эскӧмыс, шуыштас. Эмӧсь пӧ и лёк йӧз. Вунӧдӧмаӧсь найӧ ентӧ, омӧлькӧд тӧдмасьӧмаӧсь, сыкӧд ӧтув олӧны. Вермасны дерт сэтшӧмъясыд лёктӧ вӧчны. Святӧй гижӧдъясад тай со гижсьӧ жӧ татшӧм йӧз йывсьыс. Ставыс асланым грек кузя. Ёнджыка колӧ вичкоад ветлыны, ёнджыка юрбитны. Тӧндзи сэсся руга ӧктігӧн колькъяс ньӧти абу сеталӧмаӧсь. Выль нянь пыдди пӧдӧм нянь сетӧмаӧсь... Сідзтӧ абу лӧсьыд. Поп-дяктӧ ӧтдортӧмысь енмыд лӧгасьӧ. Сэсся омӧльяссьыд унджыкысь колӧ «да воскреснет бог» лыддьыны.
Шоч попыс веськыда сёрнитӧ тшыкӧдчысь йывсьыд. Асьныс найӧ абу йӧйӧсь. Тшыкӧдчысь йывсьыд кӧ веськыда висьталасны, налы аслыныс тшӧтш йӧзыс оз кутны эскыны. Ӧд ӧткодь налӧн уджыс. Ӧтмоза кыкнанныс йӧзтӧ пӧрйӧдлӧны. Сы вӧсна попыд оз лысьт тшыкӧдчысьясӧс аслыссяма вынтӧм йӧзӧн шуны, мед эськӧ и найӧс сідзсӧ некод оз шу. (Попъясыд ӧд асьнысӧ торъя вынаӧн жӧ шуӧны: «Енсянь пӧ миян выныс».) Мукӧд йӧзыс сёрни вылас оз повны керӧмысь, оз эскыны сылы. Ёртъяссӧ на ещӧ видӧны сыысь — полӧмысь да эскӧмысь. Асьныс эськӧ олігас йӧй кӧч кодьӧсь: быдторйысь полӧны.
Коркӧ ӧтчыд, ичӧтдырйи на ещӧ, пырис миянӧ ветлысь-мунысь манак. Мырдӧн корӧ милӧстина. Пӧчӧ менам страсьт ёна мустӧмтіс манакъястӧ, оз сет сылы нянь. Мӧдыс кызмырдӧн корӧ. Ме дӧзми манак теньгӧмсьыд, вӧтлі сійӧс. Сійӧ скӧрмис, босьтіс посводзысь дадь, зэв скӧрысь пуктіс сійӧс порог вомӧн, — «Ӧні пӧ петӧ керкасьыд!» Ме скӧрйывсьыд котӧртӧмӧн звиркниті чеччышті дадь вомӧныд, кватиті сійӧс, лэпті манакыдлы ныр улас дай куті эльтчыны.
Пӧчӧ менам повзис, ӧлӧдӧ менӧ: «Дугды, вильышпоз!.. Пыр гортад!.. Код тӧдӧ, кутшӧм тайӧ морт». Вӧлӧмкӧ, сійӧ тшыкӧдӧмысь повзьӧма. Ачыс сёрни вылын эз эскыв налы, эз шусьыв поліг ни.
Манаккӧд тшӧтитчӧм мысти ме вежси. Ньӧти эг понды повны тшыкӧдӧмысь ни керӧмысь. Тшыкӧдчысьыд кӧ вӧлі пондас повзьӧдлыны, ме сылы воча ачым молитватӧ лыддя: мыйкӧ сӧра-сӧра дай. Унаысь ме янӧдлывлі найӧс. Ок, меысь эськӧ бур и еретник вермис лоны! Став тшыкӧдчысьсӧ да тӧдысьсӧ эськӧ панйи сы вылӧ кӧ сетчи! Сӧмын зывӧк тайӧ туйӧдыс мунны.

ІІ

Коркӧ мем сюри нига Казань улын воюйтӧм йылысь. Кыкнанладорсяньыс косясьӧмаӧсь шыясӧн, дротикъясӧн, сабляясӧн. Вӧлӧмаӧсь нин и кымынкӧ ружйӧяс, пушкаяс. Ӧруддьӧяснад косясьӧмыд абу дивӧ: сідз быттьӧ и колӧ. Найӧ ӧд нӧшта керсьӧмӧн вермасьӧмаӧсь. Ӧтарас быд лун заутрення (асъя), ӧбедня да молибенъяс сьылӧмаӧсь; енъясӧн, зібйыв спасъясӧн кузь лун ветлӧдлӧмаӧсь косясянінӧд. Мӧдарас магометана-тотараяс сідз жӧ вӧчӧмаӧсь. Унаысь кар стен вылӧ кайлӧмаӧсь паськыд паськӧма тотара тӧдысьяс. Сьылӧмаӧсь сэн найӧ, горзӧмаӧсь, ӧвтчӧмаӧсь кияснас да шув-шев паськӧмнас ысталӧмаӧсь роч войска вылӧ тӧв, зэр, лым.
Тайӧ висьтъяссӧ важӧн манастыръясын гижавлісны
Войдӧр ӧд гижысь йӧзыд сӧмын манакъяс вӧліны. Висьталысьясыс да гижысьясыс сэки эскисны тотара тӧдысь вынлы. Збыльысь пӧ найӧ ӧвтчӧмнас да горзӧмнас миян вылӧ тӧвтӧ да лымтӧ ыстылісны.
Тотараяс пытшкын кӧ ӧнӧдз на эм висьт Казань босьтӧм йылысь, ме чайта, миянлысь попъястӧ найӧ тӧдысьясӧн жӧ лыддьӧны. Кӧнкӧ висьтавлӧны: роч тшыкӧдчысьясыс пӧ паськыд зарниа паськӧмаӧсь, кытшлалӧны кар гӧгӧрыс, корсюрӧ кияссӧ вылӧ лэптӧмӧн молитваяс лыддьӧны, сьылӧны, ваӧн резӧны. Зэв уна йӧз накӧд тшӧтш ветлӧдлӧны, идолъяссӧ ассьыныс новлӧдлӧны. (Ӧд магометанаясыд Кристослы эскысь йӧзтӧ идоллы кевмысь йӧзӧн шуӧны. Пӧв вылӧ рисуйтӧм енмыс на ног — идол). Тӧдысьяс, тшыкӧдчысьяс горзӧмла, сьылӧмла, ваӧн коясьӧмла тӧв лыблывліс, йи зэрӧн зэрліс. Он вӧлі вермы на вылӧ видзӧдны: чужӧмад зэрыс швачкӧ.
Быд сикас вераа тунъяс векысяньыс вензьылісны мӧда-мӧдыскӧд аслысногӧн. Найӧ ньӧтчыд эз дугдывны эскыны уна пӧлӧс енлы. Сӧмын ставныс ассьыныс енсӧ медъёна ошкисны: «Медъёныс пӧ, медбурыс миян. Мукӧдыслӧн омӧлик ен; миян ен дінын немтор оз сулав». Кодсюрӧлысь енсӧ нӧшта дявӧлӧн на нимтасны-а. Овлывлӧ пӧ: ӧти вераса тунъяс асланыс молитваӧн, вашкӧдӧмӧн вермылӧны мукӧд вераса тунъясӧс. Сӧмын пӧ ывлавыв вынкӧд некод на пытшкысь оз вермы венсьыны: мутиыдлӧн вывті ыджыд выныс.
Уна сикас вераа тунъяс венсьӧны мӧда-мӧдыскӧд вывті мудера. Некод на пытшкысь оз шу ен пӧ ӧти, ӧти вералы пӧ сӧмын колӧ лоны му вылын. Найӧ сӧмын мӧд вераа енсӧ омӧльтӧны; ассьыныс ошкӧны, вылӧ пуктӧны, медъёнӧн, медвынаӧн тшӧктӧны лыддьыны. Мед гӧгӧрвоанаджык лоӧ, со кыдз позьӧ тунъясыдлысь керӧм-вӧчӧмсӧ висьтавны: «Вина юӧмысь пӧ, ёртъяс, эн дугдӧй; вина юӧмысь омӧльыс абу; сьӧмтӧ сы вылӧ эн жалитӧй. Сӧмын миянлысь ньӧбӧй: миян винаыс медбур. Мукӧдыслӧн омӧль». 
Тунъяс оз мӧвпавны дугдыны вина вӧчӧмысь. Сӧмын найӧ мырсьӧны, мед быдӧн налысь винасӧ ньӧбасны.

ІІІ

Библия вывті нин вылӧ лэптӧ Вавилонса да египетса тунъясӧс. Соломон йылысь шуӧма: «Соломон пӧ медвежӧра да медсюсь став асыввывса да Египетса тӧлка йӧзсьыс» (третья книга царства, гл. 2. ст. 35).
«Исходын» вежӧра египтяна вын йылысь сэтшӧм висьтъяс эмӧсь, шензьыныд он вермы. Босьтам кӧть тайӧс:
Ен велӧдӧма Мӧсейлы да Ааронлы тшӧктыны фараонӧс лэдзны израильтянаӧс Египет муысь, сетӧма налы вын вӧчны чудесаяс, быдсяма притчасӧ.
Ен тшӧктӧм кузя Мӧсей да Аарон локтӧмаӧсь фараон ордӧ. Аарон шыбитӧма ассьыс бедьсӧ, — лоӧма змей (гл. 7, ст. 10 ). Фараон чукӧртӧма Египетысь став тӧдысь, велӧдчӧм, гадайтысь йӧзсӧ. Найӧ шыбиталӧмаӧсь бедьяснысӧ, — змейӧ жӧ пӧрталӧмаӧсь. Сӧмын Ааронлӧн енмыс ёнджык: «Ааронлӧн беддьыс ньылыштіс мукӧд бедьяссӧ». (11, 12).
Мӧдысь ен ыстӧ Мӧсейӧс да Ааронӧс фараон дінӧ: «Петкӧдлӧ пӧ налы, мый ме збыльысь ен. Этійӧ бедьнас кучкӧй юас, — ваыс пӧрас вирӧ, черияс кулӧны, ставыс сісьмас, васӧ юны оз понды шогмыны» (ст. 17, 18).
Мӧсей да Аарон бара ен тшӧктӧм серти вӧчисны. «Юяс пондісны визувтны гырдӧн, черияс куліны, ставыс сісьмис, юны египтянаяслы немтор лои; Египет му ойдіс гырдӧн» (20, 21).
«Египетса тӧдысь-гадайтчысьяс сійӧ жӧ вӧчисны асланыс вынӧн» (22).
Ог вермы вежӧравны, кыдз сійӧ вермис лоны. Ӧд Египетса муыс водзынджык нин вӧлі ойдӧма гырднас, кыдз ещӧ найӧ гырдӧсьтісны сійӧс. Думыштан да, ёна жӧ библияад египетса тӧдысь йӧзтӧ вылӧ лэптылӧмаӧсь. Мӧдарӧ кӧ, кыдз он ошкы, оз позь ошкытӧгыс. Ӧд кутшӧм кужысьӧсь да вынаӧсь вӧлӧмаӧсь; ӧтилаӧ беддьӧн кучкӧмӧн став васӧ гырдӧ пӧртӧмаӧсь!
Коймӧдысь ен ыстіс Мӧсейӧс фараон дінӧ. Мун пӧ дай шу: «Ен пӧ тшӧктіс тэнӧ ассьыс йӧзсӧ лэдзны. Он кӧ пӧ кывзы, — став муыд тэнад лягушаӧн тырас. Пырасны найӧ тэнад керкаӧ, узьланінад, каясны вольпась вылад. — Тыртасны став египетса йӧзыслысь керкасӧ: пачьясас пырасны, нянь шомӧсъясас; ас вылад дай став йӧз вылад каясны» (гл. 3, ст. 1–4).
Сідзи и лоӧма. «Аарон нюжӧдӧма кияссӧ ва вылӧ, — петӧмаӧсь лягушаяс (жабаяс), тыртӧмаӧсь став мусӧ» (6).
Египетса тӧдысьяслӧн вын бара на судзсис: «найӧ жабаястӧ васьыс петкӧдісны жӧ». (7). Сідзкӧ, мувылас лягушаыс кык пӧв уна лои, кык пӧв сьӧкыд лои овны йӧзлы. Мый керан, лоӧ терпитны. Сьӧкыд вылӧ норасьны оз позь: ӧд кык вераса тунъяс вынъясьӧны.
Водзӧ египетса тӧдысьяслӧн вын эз понды судзсьыны вермасьны Мӧсейкӧд да Ааронкӧд.
Енмыд Мӧсей пыр тшӧктӧма Ааронлы кучкыны бедьнас муӧ. «Став йӧзыс пӧ, кывтӧм пемӧсыс, фараоныс, слугаясыс, став керкаыс да картаыс египтянаяслӧн тырасны гебъясӧн. Став египетса лыаыс пӧрас гебъясӧ.
Мӧсей да Аарон кывзісны енлысь. «Став лыаыс Египетын гебйӧ «пӧри». Буракӧ «Исход» гижысьясыс ӧнія пӧчӧ кодьӧсь кымын сӧмын вӧлӧмаӧсь. Пӧчӧясыд ӧні на шуӧны: «Пытшъясыд пӧ да гебъясыд муысь артмӧны».
«Египетса тӧдысьясыд эськӧ зэв жӧ мырсьӧмаӧсь гебъястӧ вӧчны да, — абу вермӧмаӧсь: гуся выныс абу судзсьӧма» (16–18). «Налы пӧ ачыс енмыс отсалӧма», шуӧмаӧсь сэсся фараоныслы (19). Тайӧ кывъяснас египетса тунъяс йӧз водзын ассьыныс еннысӧ нимтӧмаӧсь вынтӧмӧнджык израиль енмысь. Шуныс шуӧмаӧсь вынтӧмнас, казялӧмаӧсь сылысь омӧльлунсӧ, а эскыныс сылы абу дугдӧмаӧсь, абу иудей вераас пырӧмаӧсь. Кӧнкӧ шуӧны: «Кӧть омӧлик ен да асланым».
Нӧшта Аарон да Мӧсей ен тшӧктӧм серти шогъяс ыстылісны Египет вылӧ. Кыкысь фараон йӧзсӧ жалитӧм кузя эз чукӧртлы ассьыс тӧдысьяссӧ. Гашкӧ пӧ найӧ вермасны жӧ вӧчныс да, кык мында шогыс лоӧ. Водзӧсӧ бара венласисны. Ен тшӧктӧма Мӧсейлы да Ааронлы койыштны енэжлань фараон да став египетса йӧз син водзас содзтыр пӧим. «Став йӧзыс пӧ, став кывтӧм пемӧсыс висьмасны: орӧсь лӧмӧссясны». Мӧсей да Аарон кывзӧмаӧсь. Ставыс сідз лоӧма (8–10).
Тайӧ висьтъяссӧ лыддигӧн мем пыр тӧд вылӧ усьӧ манаккӧд тшӧтитчӧм. Ок эськӧ мися ме кӧ вӧлі фараон местаас, петкӧдлі эськӧ гаж! Кутшӧм нӧ сійӧ фараон вӧлӧма? Ме кӧ вӧлі фараон, нинӧм вылӧ ас син водзын эг лэдз кык тӧдтӧм мортлы пӧимӧн коясьны.
Египетса тӧдысьяслӧн ӧні абу тырмӧма гуся выныс водзсасьны Ааронкӧд да Мӧсейкӧд. Найӧ асьныс лӧмӧссьӧмаӧсь (11). Висьт лӧсьӧдысь ногыс египетса тӧдысьясыд сӧмын лӧмӧссьӧм вӧснаыс абу вермӧмаӧсь лӧмӧсьтны мукӧдсӧ, лӧмыс торкӧма. Ладнӧ Мӧсейыд водзджык удитіс лӧмӧсьтны египетса тӧдысьястӧ, эськӧ асьсӧ лӧмӧсьтісны найӧ.
Та бӧрын фараоныд ньӧтчыд нин эз тшӧктыв вензьыны аслас тӧдысьяслы мукӧд вераса тӧдысьяскӧд.

5. Тунъяс, попъяс, вичкояс

Шензьыны он вермы библия гижысьяс вылӧ. Найӧ дзик жӧ тунъясыс моз эскӧны египетса гадайтчысь, тӧдысь вын вылӧ. Сӧмын пӧ сійӧ выныс налӧн ичӧтджык миян, тунъяс вын дорысь.
Кад став йӧзыслы чеччыштны дадь вомӧн! Немтор манакъяс повзьӧдчӧм вылӧ видзӧдны!

І

Кристос вера лӧсьӧдӧм мысти Иисуслы юрбитысьяс костын да важ поп-дяк костын лыбис венсьӧм. Поп-дяк повзисны ёна Кристос вера паськалӧмысь.
Важӧн пельтӧммӧм, йӧймӧм, немӧйӧ пӧрӧм чайтлісны омӧльсянь, омӧльыс пӧ морт пытшкас пырӧ. Ӧні на пемыд йӧз чайтӧны вермиг бурдӧдны татшӧм висьысь йӧзсӧ молитваясӧн, пывсьӧдчӧмӧн, пӧлясьӧмӧн, вежа ваӧн пызйысьӧмӧн. Сэк пӧ омӧльыс бӧр петас морт пытшсьыс. Вежа васьыд пӧ медъёна сійӧ полӧ. Евангелльӧын эмӧсь жӧ висьтъяс морт пытшса омӧлькӧд вермасьӧм йылысь. «Унаысь пӧ сійӧс (йӧйӧс) кӧртавлісны кӧрт чепъясӧн. Некыдз эз вермыны лӧньӧдны. Чепъяссӧ жугӧдліс)» (Ев. от Марка гл. 5, ст. 4).
Иисусыс ачыс, омӧльяссӧ морт пытшсьыс вӧтлытӧдз, сёрнитлывлӧма накӧд, артасьлӧма (Матвей, гл. 8, ст. 28 да сл. Марк гл. 5, ст. 1 да сл: Лука гл. 8, ст. 27 да сл.). Ӧти висьтын морт пытшса омӧльясыс (Матвей серти кык висьысьын) кевмысьӧмаӧсь Иисуслы кольӧдны найӧс сійӧ муӧ. Мӧдлаын на йылысь жӧ шуӧма: «Сӧмын пӧ джуджыд гуранӧ эн вӧтлы миянӧс».  Мыйлакӧ Иисусыс тшӧктӧма налы порсь чукӧрӧ пырны. На вӧсна сэсся кык сюрс порсь шыбитчӧмаӧсь джуджыдінсянь тыӧ. Ставныс вӧйӧмаӧсь.
Важ поп-дяк — первосвященникъяс, книжникъяс, фарисейяс — синнас эз вермыны аддзыны Иисусӧс. Но сійӧ вынӧ вӧтлыны омӧльясӧс висьысь йӧз пытшкысь зэв эскисны. «Иисус пытшкас пӧ медыджыд дявӧлыс пукалӧ. Сійӧ вынӧн вермӧ вӧтлавны посни бесъясӧс мукӧд йӧз пытшкысь. » (Марк, гл. 3, ст. 22; Матвей, гл. 12, ст. 24). Иисус та вылӧ воча шуӧма: «Сідз кӧ инӧ дявӧлъяс костас война мунӧ: мӧда-мӧдсӧ вӧтлалӧны найӧ. Дырджык кӧ пондасны тадз овны, регыд помасясны».
Иисуслы юрбитысьяс шулӧмаӧсь: «Иисусыд пӧ эськӧ вӧтлавліс нин омӧльястӧ йӧз пытшсьыд, да ӧд весиг кодсюрӧ сійӧ нимӧн вермылісны вӧтлыны найӧс». (Марк, гл. 9, ст. 38; Лука гл. 9, ст. 49.). Сӧмын Иисус нимнас вӧтлысьясыс мукӧддырйиыс асьныс матӧ волӧмаӧсь. Ӧтчыд иудейскӧй первосвященник Скевалӧн сизим пи мӧдӧдчӧмаӧсь нажӧвитчыны керӧм-тӧдӧмӧн. Ӧтчыд ӧти йӧй морт пытшкысь вӧлӧм вӧтлӧны омӧльӧс. «Павел висьтавлан Иисус нимӧн пӧ тшӧктам «тэд» петны тайӧ мортысь!» шуӧмаӧсь найӧ йӧй мортлы. «Иисусӧс пӧ тӧда, Павел йылысь кывлі; тэ коді?» — воча юалӧма налысь морт пытшса омӧль. Сэсся йӧй мортыд уськӧдчӧма омӧль вӧтлысьяс вылад, лӧсьыда пуркӧситӧма ставнысӧ. Ӧдва петан туйсӧ керкасьыс аддзӧмаӧсь найӧ. Пасьтӧгныс лоӧма пышйыны». (Деяния апост., гл. 19, ст. 13–16.). Тайӧ висьтыс, ме чайта, дерт сӧмын мукӧдӧс повзьӧдны гижӧма, мед йӧз нимӧн оз кутны нажӧвитчыны.
Иисуслы эскысь йӧз шулісны йӧй йӧзӧс омӧль отсӧгӧн вермиг чудесаяс вӧчны дай водзӧ вылӧ висьтавны омӧль йылысь (Деяния апост., гл. 16, ст. 16–19.) «Найӧ пӧ ӧд ставсӧ аддзӧны, тӧдӧны Иисусӧс». (Марк, гл. 1, ст. 23–26, 34.). Омӧльясыд мортысь петігӧн горзылӧмаӧсь: «Тэ пӧ Кристос, ен пи». Кристосыс ӧлӧдӧма найӧс асьсӧ Кристосӧн нимтӧмысь. (Лука, гл. 4, ст. 41).
Тӧдӧмысь, омӧльясыс эз ас вомнас горзывны, висьысь вомнас. Дявӧлыд ӧд ен жӧ, сӧмын лёк. Выныс сылӧн бур ен дорысь этшаджык, сы вӧсна оз вермы сійӧ быдтор аддзыны; оз быдтор тӧд.

ІІ

Ӧти вераа тунъяс эз зільны бырӧдны мӧд вераа тунъясӧс, сӧмын омӧльтісны найӧс. Сы вӧсна найӧ мӧда-мӧдыскӧд пыр пурсисны. Первосвященникъяс, фарисейяс, книжникъяс синмӧн эз вермыны видзӧдны Иисус вылӧ да сійӧ велӧдчысьяс вылӧ. Иисус ньӧти эз жалит фарисейяссӧ. Сійӧ оліс гӧль йӧз дор. Накӧд сёрнитігӧн индавліс важ поп-дяк горшлун вылӧ, пӧръясьӧм вылӧ, озыръяскӧд ӧтув олӧм вылӧ. Лыддьыны пондан висьтъяссӧ да, быттьӧ ӧнія поп-дяк йылысь висьтавлӧма.
Шуис Иисус: «Мӧсей местаӧ пӧ пуксисны книжникъяс, фарисейяс. Вӧчӧны найӧ уджсӧ сӧмын йӧзсянь ошкӧм кывзӧм кузя. Паськӧдӧны, ыдждӧдӧны ассьыныс оланіннысӧ, бурджык, дона паськӧм лӧсьӧдӧны. Радейтӧны пиръяс вылын, собранньӧяс вылын ыджыдавны. Йӧзыслы тшӧктӧны асьнысӧ «велӧдысьясӧн» нимтыны...»
«Бур оз ло тіянлы, книжникъяс да фарисейяс, дӧваяслысь медбӧръя няньторсӧ мырддялӧмысь, йӧз син водзын дыр юрбитӧмысь!.. Юрбитад сӧмын йӧзсянь, асланыд сьӧлӧмныд кын. Бур оз ло тіянлы, книжникъяс да фарисейяс, пророкъяслы грӧбнича вӧчӧмысь, гректӧм ловъяслысь крестъяссӧ мичмӧдӧмысь! Асьныд жӧ шуанныд: «Ми кӧ пӧ эськӧ вӧлім сійӧ пророкъяс дырйиыс, эгӧ лэдзӧй батьяснымлы виавны найӧс». Ті он соссьӧй висьтасьны пророк виалысь челядьӧн. Асьныд сійӧ жӧ зіляд вӧчны. Змейяс ті, нидзувъяс! Кыдз пондад мездысьны адысь? Ыста ме тіян дінӧ ассьым пророкъясӧс, тӧдысь йӧзӧс. Ті найӧс виалад, тувъявлад крест вылӧ, нӧйтад уна йӧз дырйи, вӧтлавны пондад ӧти карысь мӧдӧ» (Матвей, гл. 23; Марк, гл. 12, ст. 38–39.).
Дзик быттьӧ тайӧ ӧнія поп-дяк йылысь гижӧма. Найӧ нимтӧны асьнысӧ православнӧй кристианаӧн. Эськӧ кымын мортӧс отсалісны тюрмаӧ сюйны, кымынӧс на вӧсна виисны. Некыдз оз лэдзны кыпӧдны мед воддза велӧдӧмсӧ Кристос вераыслысь.
Иисус поп-дяклысь ыджыд нажӧтканысӧ бырӧдаліс. Гырысь праздникъясӧ Ерусалимын вӧвлі ярманга. Вузасьысьяс, сьӧмӧн вежласьысьяс ёна гӧснечавлісны тунъясӧс вичко дінын, вичкоын вузасьны лэдзӧмысь. Ерусалимса вичко дзик лавка кодь вӧлі. Уна барыш сэсь кулисны вичко служительясыс.
«Иисус пырис Иерусалим вичкоӧ. Мӧсъяс, ыжъяс, гулюяс сэн вузавлӧны. Сьӧмӧн вежласьысь уна пукалӧ. Иисус гезйысь вӧчис плеть ставнысӧ вӧтліс вичкоысь. Сьӧмӧн вежласьысьяслысь сьӧмсӧ сявкнитіс-кисьтіс. «Менам батьлӧн пӧ керкаыс абу вузасянін» (Иоанн, гл. 2. ст. 13–16; Лука, гл. 19, ст. 45–46). Лукалӧн мӧд ног помасьӧ тайӧ висьтыс: «Менам пӧ керкаыс юрбитны вылӧ лӧсьӧдӧма, а ті рӧзбойникъяслы оланін вылӧ сетӧмныд». (Марклӧн сідзжӧ, г. 11, ст. 15–17.)
Марклӧн евангелльӧас вузасьысьясӧс вичкоысь вӧтлӧм мысти со мый висьтавсьӧ: «Книжникъяс да первосвященникъяс, мыйӧн кывлісны та йылысь, пондісны корсьны вины Иисусӧс. Найӧ полісны сыысь: йӧзыс ёна сы бӧрся вӧтлысис, кывзіс сылысь велӧдӧмсӧ, шензис сы вылӧ». (гл. 11, ст. 18, Лукалӧн, гл. 19 ст. 47–48).
Иисус велӧдӧм вӧсна кӧ эськӧ попъяслӧн нажӧткаыс эз чин, найӧ немторйысь эз крукасьны сы дінӧ. Эз ӧд сы кадын этша туныс вӧв му вылас, некодӧс тай сы кындзи эз кӧсйывны вины. Ёна мустӧм вӧлі налы Иисуслӧн велӧдӧмыс, нажӧтканысӧ бырӧдӧм вӧсна. «Он кӧ пӧ ви, он мын таысь!»

ІІІ

Нёльнан евангелльӧас гижӧма, кыдзи сэкся поп-дяк каттьысьӧмаӧсь Кристос вылӧ, кузяӧн виӧдӧмаӧсь сійӧс. Евангелльӧ серти Иисусыс ставсӧ водзвыв тӧдіс, кымынкӧ тӧлысь войдӧр вийтӧдзыс висьтавліс аслас велӧдчысьяслы: «Регыд пӧ менӧ мучитны пондасны. Первосвященникъяс, книжникъяс вӧсна виасны менӧ». (Марк, гл. 8, ст, 31). Политикан моз висьтавліс йӧзлы, мый вермас лоны выль нога олӧм нуӧдны босьтчигӧн.
Иисуслӧн кывъясыс: «Путкыльта тайӧ вичкосӧ, куим лунӧн выльӧс лӧсьӧда», висьталӧм водзысь вичко путкыльтчӧм йылысь, вичкоысь вузасьысьясӧс вӧтлӧм, — ставыс тайӧ тэрмӧдліс попъясӧс ӧдйӧнджык помавны тільсьӧм-пессьӧм Иисус понда. Кымынкӧ лун войдӧр паскаӧдз первосвященникъяс, фарисейяс чукӧртчылісны ӧтилаӧ тӧлкуйтны Иисус йылысь. «Мый пӧ сыкӧд вӧчамӧ?» Первосвященник Каиафа шыасис вины сійӧс. Воча мунысь сылы некод эз ло. «Тайӧ лунсянь шуисны вины сійӧс». (Иоанн, гл. 11, ст. 47–53).
Важӧн эськӧ найӧ виисны Иисустӧ, да Евангелльӧ сертиыс, иудейясысь полӧмаӧсь. Кык лун войдӧр паскаӧдз локтӧма первосвященникъяс дінӧ Юда Искариот вӧзйысьны отсавны босьтны налы Иисусӧс. Первосвященникъяс нимкодьысла кӧсйысьӧмаӧсь сылы отсасьӧмсьыс эзысь сьӧм. (Марк. гл. 14, ст. 10-11). Ӧнія первосвященникъяс эськӧ сідз жӧ вӧчисны, дай вӧчӧны. Сӧвет власьтыд тай мырддис налысь грабитӧм эмбурсӧ гӧль йӧзлы, мыйсӧ найӧ эз керны, кымынысь усьӧдісны йӧзтӧ Сӧвет власьт вылӧ.
Евангелльӧяс серти Иисусӧс арестуйтӧмаӧсь поп-дякӧн ыстӧм йӧз. «Локтіс Юда уна йӧзӧн, мечьясӧн, майӧгъясӧн. Йӧзсӧ ыстісны книжникъяс, первосвященникъяс, старейшинаяс». (Марк, гл. ст. 14, 43; Матвей, гл. 26, ст. 47; Иоанн, гл. 18, ст. 3; Лука гл. 22, ст. 50, 52–54).
Медводдза судитысьясыс Иисусӧс вӧліны первосвященникъяс, книжникъяс, старшинаяс. Чӧвтӧм первосвященник Анна да первосвященник Каиафа став вынсӧ пуктісны суд вылас, мед Иисусӧс судитасны вины. Римскӧй императорлӧн чиновникыс Пилат водзсасис жӧ эськӧ накӧд да, эз вермы венны. Иудейскӧй поп-дяклы да озыр йӧзлы вывті нин вӧлі колӧ Иисуслӧн кулӧмыд. Ӧд йӧзыс сійӧс вылӧджык пондісны пуктыны наысь, вӧтлысисны сы бӧрся. Гӧль йӧзсӧ кыпӧдіс венсьыны озыръяскӧд. Миян саръяс дырйи кӧ эськӧ кодкӧ чукӧртчӧминын (собранньӧяс) сёрнитіс Иисус моз озыра-гӧля олӧм йылысь, кыпӧдіс гӧль йӧзӧс мездысьны озыр киподулысь, — пыр жӧ сійӧс нуисны тюрмаӧ либӧ ыстісны катаргаӧ. Кристианскӧй попъяс, первосвященникъяс йӧзсӧ грекӧ вӧйӧмысь видзӧм кузя первой эськӧ горӧдісны: «Ӧдйӧнджык арестуйтӧй тайӧ лёк мортсӧ».

ІV

«Иисуслы эскӧм паськалі. Велӧдчысьяс ӧтарӧ содісны. Уна поп-дяк небзис: пондісны овны Кристос велӧдӧм серти» (Деяния апост., гл. 6, ст. 7.).
Иисуслы эскысьясӧс Иисуссӧ моз жӧ дзескӧдісны. Книжникъяс архидякӧн Степанкӧд дыр вензисны эскӧм йылысь. Вермис ӧд найӧс дякӧныд. Сэсся старейшинаяс да книжникъяс нуӧдісны Степанӧс Синедрионӧ. Сэн сійӧс мыжалісны суддяяс водзын со мыйысь: «Тайӧ мортыс пӧ висьтавлӧ йӧзлы, мый Иисус путкыльтас тайӧ местасӧ, вежас Мӧсейӧн лӧсьӧдӧм модаяс» (ст. 9, 1–2, 14). Степанӧс лыйлісны изъясӧн (гл. 7, ст. 58–60).
Первосвященникъяс, старейшинаяс став выннысӧ пуктісны апостол Павелӧс вины. Морт нелямынысь уна отсасьысь сюри налы. «Найӧ юны ни сёйны эз кӧсйысьны апостолӧс вийтӧдз» (гл. 23, ст.12 и сл.). Первосвященникъяскӧд ӧтувтчисны став озыр иудейыс (гл. 25, ст. 2). Апостол Павелӧс арестуйтісны, сюйисны тюрмаӧ уна тӧлысь кежлӧ. Апостол Павелыд римса гражданинӧн шусис, да сы понда омӧльсӧ сыкӧд эз лысьтны вӧчны.
Олӧм омӧльтчис. Иудейса поп-дяккӧд ӧтувтчисны став барыш кульысьыс язычник вераысь. Налысь венсьӧмсӧ гижӧма деянийӧ апостоловын.
«Ӧтчыд апостол Павел аслас велӧдчысьяскӧд мунӧ кевмысян керкаӧ. Паныдасис налы шеваа баба. Сійӧ слугаалӧма кутшӧмкӧ господа ордын. Видзӧмаӧсь найӧ висьысьсӧ нажӧвитчӧм кузя: шеваыс вӧлӧм водзӧ вылӧ висьтавлӧ, висьтавлӧмысь кӧзяеваыс дон босьтӧмаӧсь. Шеваа баба вӧтчис Павел бӧрся, горзӧ: «Тайӧ ен слугаяс, туйдӧны миянӧс мездысьны». Уна лун горзіс тадзи шеваа баба. Павел дӧзмис, ен нимӧн вӧтліс омӧльтӧ баба пытшсьыд. Господаыд казялісны шева горзытӧмтӧ, Павелӧс да Силаӧс нуисны начальник ордас. «Тайӧяс пӧ иудейяс. Асланыс велӧдӧмӧн шызьӧдӧны миянлысь карнымӧс, выль мода лӧсьӧдлӧны». Пӧрччисны Павеллысь да Силалысь паськӧмсӧ, тшӧктісны нӧйтны бедьясӧн. Сэсся сюйисны тюрмаӧ, ёна видзны тшӧктісны стӧрӧжлы. Стӧрӧж сюйис найӧс пыді тюрмаас, кокъяснысӧ дорис колодаӧн» (гл. 16, ст. 16–24).
«Ен уна чудеса вӧчӧма Павел пыр. Висьысь вылӧ кӧ пӧ пуктан вӧлі сылысь чышъянсӧ, либӧ вӧньсӧ, — висьысьыд бурдас, пытшсьыс омӧльыс петас» (гл. 19, ст. 11–12).
Иудейса тӧдысьяс тшӧтш пондісны Иисус нимӧн омӧльястӧ вӧтлавны. Сӧмын сы вӧсна мукӧддырйиыс асьныс пикӧ волісны (стр.). Иудейяс да римляна пытшкысь уна гадайтчысь асланыс вермытӧм вензьӧмысла выль вераа тунъяскӧд сотісны ассьыныс нигаяснысӧ йӧз син водзын. Ветымын сюрс драхма дон сотӧмаӧсь (19).
Мукӧд эз сэтшӧм кокньыда эновтчыны асланыс нажӧткаысь. Ӧти вичко зӧлӧтитысь — Митрей нима морт, кутчысьӧма зӧлӧтитны Артемида вичко. Сы пыр ёна нажӧвитчылӧмаӧсь рисуйтчысьяс. Митрей чукӧртӧма найӧс, шуӧма: «Ёртъясӧй пӧ, ён нажӧтканым миян вермас исковтны. Эфесысь да Асияысь уна йӧзӧс нин Павелыд аслас велӧдӧмӧн тшыкӧдӧма: «Тіян енъясыд пӧ абу енъяс. Асьныс найӧ морт киӧн вӧчӧмторъяс». Йӧзыд эскӧны Павеллы, кывзӧны сылысь. Локтас кӧ татчӧ, Артемидаыдлысь вичкосӧ нинӧмӧ пуктас. Йӧзыд эновтчасны сыысь. Нажӧткаыд миян бырӧ. Кыдз сэсся пондам овны? Кынӧмпӧтнымӧс вичкояссӧ мичмӧдӧмысь и перйылім-а». Рисуйтчысьяс тшӧтш повзисны Павелысь, пондісны горзыны: «Эфесса Артемида медыджыд!» (24–28).
Тайӧ висьтыс ӧнія олӧмлань нин мунӧ. Водзӧ висьтъясыс дзик ӧнія висьтъяс быттьӧ. Сӧмын Сӧвет правительствокӧд водзсасигӧн поп-дяк эз горзыны: «Эфесса Артемида медыджыд!»
Кар шызис. Рисуйтчысьяс, уджалысьяс Митрейлӧн кутісны кык ёртӧс Павеллысь: Голийӧс да Аристархӧс, нуисны «зрелище» вылӧ (29). Эз дерт «зрелище» видзӧдӧм понда босьтны найӧс — нӧйтны кӧсйисны. Павелыс тшӧтш мӧдӧдчӧма «зрелище» вылӧ. Велӧдчысьясыс дыр сійӧс кутӧмаӧсь, оз вӧлӧм лэдзны мунны. Весиг Асияса начальникъясыс, Павелыслӧн ёртъясыс, абу тшӧктӧмаӧсь сылы петкӧдчывны сэн». (29, 30).
Мыйӧн йӧзыд аддзӧмаӧсь Павелӧс, час кык кымын лёк гӧлӧсӧн горзӧмаӧсь: «Эфесса Артемида медыджыд!» (34).
Неважӧн Мӧскуаса Кремль дінын да Питирса Ӧльӧксан Невскӧй манастыр дінын татшӧм жӧ вӧлі.
Римса юралысьяс вермисны тась Павелӧс мездыны. Сӧмын асиечьяс эз эновтны сійӧс. Павел дыр мысти локтіс Ерусалимӧ. «Бара йӧз шызис. Павелӧс босьтісны вичкоысь, петкӧдісны вины. Тысяченачальник салдатъяскӧд, сотникъяскӧд уськӧдчис йӧз пытшкӧ, мырддис Павелӧс, тшӧктіс дорны кык чептӧн... Поскӧд кайигӧн, уна йӧз вӧсна, салдатъяс ки вылас Павелӧс катӧдісны. Йӧз дугдывтӧг горзісны: «Вины колӧ тайӧс, вины!» (27, 30–33, 35, 36).
Быд вераса вичко служитель унатор пыдди оз пукты, унатор вылӧ видзӧдӧ чунь пырыс. Сӧмын барыш визувтанінсӧ сылысь эн торк, сэсся нинӧм. Барыш воан туйтӧ тупкӧмыд ёна сылы мустӧм. Нажӧтка чинӧмсӧ кӧ казялас сійӧ — мат! Вермасьны поп-дяккӧд вывті сьӧкыд. На кодь сюсь йӧз нажӧтка вӧсна вермасьысь некод абу. Став яндзимыс, став бурыс вунлӧ налӧн сэки. Ылӧдлӧны, пӧръявлӧны йӧзтӧ, пестӧны найӧс бунтуйтчыны, налысь нажӧтка мырддьысьяскӧд вермасьны. Гусьӧн пурысь пон кодьӧсь найӧ!

6. Ёрӧм

Маркс гижӧма: вичко пӧ оз мыжды, дас велӧдӧмторйысь кӧ ӧкмыссӧ вунӧдан, он кывзы. Чинтан кӧ пӧ вичколысь ӧти дасӧд юкӧн докодсӧ — сійӧс вичко некор оз прӧстит.
Важысянь нин быд сикас вераса тунъяс леститчылӧмаӧсь чина-власьта озыр йӧз водзын, овлӧмаӧсь накӧд ӧтув, видзӧмаӧсь найӧс гӧль йӧзысь. Важысянь отсавлӧмаӧсь найӧ этшаджык йӧзыслы нартитны унджыксӧ. Важысянь поп-дяк вӧліны кузь паськӧма жандармъяс, ӧтув олісны лӧз мундира жандармъяскӧд.
Пӧлитса жандармъяс озыр вылӧ воысь морттӧ сісьтылісны тюрмаын, джагӧдавлісны, виавлісны. Вичко жандармъяс сідз нин дзескӧдӧм, нартитӧм йӧзлысь виалісны ловнысӧ: асланыс кывъясӧн ӧтарӧ велӧдісны кывзыны нартитчысьяслысь, овны накӧд бура, водзсасьтӧг, уджавны налы вылӧ.
Важысянь миян вичко дорйыліс и оліс сы дор, коді нажӧтканас сыкӧд юксис. Медвойдӧр сэтшӧм олан ногсӧ петкӧдліс Мӧскуаса вичко: медасис приказчикавны тотара канлы (сарлы), чукӧртны налы вот роч йӧзлысь. Чукӧртӧм вотсӧ эз ставсӧ сетлыны тотараяслы, уна аслыныс кольлісны. «Став власьтыс пӧ енсянь. Некутшӧм власьт ен лӧсьӧдтӧг оз вермы лоны». Сідзкӧ, кристиана ен сетӧма власьт магометана канлы озырмӧдны кристиана тунъясӧс. Кутшӧм власьт озырмӧдӧ попъясӧс, сійӧ власьт и енсянь.
Важысянь нин вичко вӧлі вузасянінӧн. Иисус плетьӧн вӧтлыліс вичкоысь вузасьысьясӧс. Сійӧ вузасьысьяс кӧ эськӧ ӧні ловзьыласны, вежныс петас ӧнія поп-дяк бура тӧргуйтӧм вылӧ. Бур, ыджыд лавкаӧ ӧд пӧрӧма Кристос вичкоыд. Ӧнія тунъяс (поп-дяк) мыйӧн сэн оз вузасьны! Кос поводдяысь и зэрысь, тшыгъялӧмысь и висьӧмысь, сотчӧмысь и вӧйӧмысь, чужӧмысь и кулӧмысь, войнаысь и бура олӧмысь, — быдторйысь найӧ сьӧм перйӧны, нажӧвитчӧны. Сувтӧмаӧсь енма-йӧза костас, веськӧдлӧны олӧмнас да морт ловнас. Весиг ӧд сьӧм серти йӧзсӧ ен бердӧ лэдзӧны, кулӧм йӧзлысь сьӧм вылӧ ловсӧ райӧ пыртӧны. Морт дзоньвидзалуныд да сылӧн нажӧтка перйӧмыс налы веськодь. Кыдз гажыд вай сьӧм, колӧ кӧ поплӧн кевмысьӧм! Гӧль йӧзыд унджыкысь матас волывлӧны, унджыкысь найӧ поп-дяк пыр енсянь отсӧг корлӧны. Сӧмын тай отсӧг пыддиыс медбӧръя грӧшсӧ лоӧ поп-дяклы нуны, медбӧръя нянь кусӧктӧ. Он кӧ ну, кулӧм морттӧ оз дзебны, пызан вылад сісьтасны.
Весиг ӧд найӧ морт виигӧн нажӧвитчӧны. Судитасны кодӧскӧ лыйлыны либӧ джагӧдны, — виӧм водзвылас поп ветлас сы дінӧ крестӧн. Сыысь сэсся быд тӧлысь жалӧванньӧ босьтӧ.
Лэччис кӧ эськӧ ӧні поп-дякыслӧн енмыс му вылӧ, пондіс вичкояссьыс вӧтлавны плетьӧн вузасьысьяссӧ, поп-дякыд эськӧ ёрисны сійӧс. Асьныс ентӧ вӧтлісны; «дари пӧ ни пӧкаянньӧ тэд оз ло. Дявӧлыс пӧ тэ пытшкӧ пырӧма да уджалӧ. Мӧдар югыдын пӧ нэм чӧж би пытшкын лоӧ тэд туплясьны!» Кузь, паськыд паськӧма жандармъяс корисны эськӧ отсӧг лӧз мундира жандармъяслысь. Енмӧс выльысь пуксьӧдасны тюрмаӧ. Ӧтчыд сійӧс гӧль йӧз дор олӧмла, налысь сьӧлӧмсӧ ӧзтӧмла вермасьны озыръяскӧд, мездысьны на кипод улысь, тувъявлісны нин крест вылӧ. Ӧні судитасны эськӧ ӧшӧдны либӧ лыйлыны. Виӧм водзвылас тюрмаас пыралас сы дінӧ крестӧн поп. Крест вылас ачыс енмыс тувъялӧма. Татшӧм оланногсӧ нуӧдӧмысь да кутӧмысь ӧнія первосвященникъяс — Анна да Каиафа — ӧнія Пилатъяссянь быд тӧлысь ыджыд жалӧванньӧ босьтлывлісны. Пилат кӧ эськӧ дорйыны пондіс ентӧ, эз лэдз сэтшӧма мыжавны, — Аннаяс да Каиафаяс йӧймисны: «Он кӧ пӧ ви, тайӧ дзикӧдз помалас миянӧс. Вузасьны немторйӧн лоӧ!»
Поп-дяк зэв лӧсьыда тӧдӧны, кор налы колӧ шыасьны, кор чӧла овны. Чӧла найӧ олісны йӧй нисьӧ прӧсуж, лёквисьӧма, ньӧтчыд палявлытӧм сар Иван Грознӧй дырйи. Ас костас пурсьӧмысла кымын мортӧс сійӧ виис: гырысьӧс, посниӧс, мужикъясӧс, нывбабаясӧс, весиг челядьӧс; кымын кар жугӧдіс; вичкоад сьылӧмтӧ тешитчӧмӧ пӧртліс. Ӧти поп эз шыась, эз сувт паныд Иванлы. Сӧмын митрополит Пилип эз вермы помӧдз чӧла овны: вывті нин омӧля пондіс видзны асьсӧ сарыд. Пилипӧс шыасьӧмысь пӧдтісны. Поп-дякыд эз весиг думыштны ассьыныс ёртсӧ дорйыны. Кыв ни джын сы дорйӧм кузя некод эз шу. Бӧрыннас нӧшта уна барыш на аслыныс босьтны Пилипсьыд лӧсьӧдісны: святӧйӧн сійӧ висьталісны, мощи восьтісны. Зарниыд визув ва моз поп зепъясад пондіс визувтны.
Некытчӧ туйтӧм, йӧй нисьӧ прӧсуж, садьтӧм код сар олӧмысь уна бур босьтісны поп-дяк. «Енмыс пӧ нарошнӧ татшӧм сарсӧ ыстӧма му вылас, йӧз грек кузя». (Омӧля на уджалысь йӧзыд мучитчис сьӧкыд олӧмсьыс да, дерт енмыдлы колі ыстыны татшӧм палачсӧ. Попъясыд ӧтарӧ долисны йӧзлы ёнджыка вичкоясӧ ветлыны, унджык гӧснеч енлы вайны. Йӧз эскисны. Иван воысь воӧ унджык йӧз виис; поп-дяк воысь воӧ озырмисны.
Кулі Иван Грознӧй. Быри пӧтлытӧм виръюысь, кыдзсюрӧ олысь, ньӧтчыд палявлытӧм, мӧскуаса митрополитӧс виысь сар. Поп-дяк шойсӧ сылысь видзисны медбур, медыджыд мӧскуаса вичкоын. Уна сюрс панапида сьылісны сы вылын. Дзебисны орччӧн моз митрополит Пилипкӧд. Попъяс ӧтмоза пондісны нажӧвитчыны сарӧн виӧм Пилип шойӧн да Пилипӧс виысь сар шойӧн. Сё сюрс ӧбедня гашкӧ сьылісны поп-дякыд Иван вӧсна, кевмисны енлы сибӧдны сійӧс райӧ, Пилип дінас. Поп-дяк ногӧн ӧд Пилипыд кулӧм бӧрас пырысь-пыр райӧ воис. Уна нажӧтка кӧ поп-дяклы сетіс Иваныс, ёна бура и казьтылісны сійӧс кулӧм бӧрас. Поп саяд ньӧтчыд оз вош, сӧмын сьӧмтӧ эн жалит. Немторйысь некутшӧм грек абу ни, сӧмын сьӧм локтанінсӧ сылысь эн торк, эн пазӧд. Сьӧм перъянінӧ кӧ крукасян, — ой-ёй найӧ лӧгасясны, синтӧ перъяласны.
Уджалысь йӧз пытшкысь петӧм блаженнӧйяс, юрӧдивӧйяс, шыасьлывлӧмаӧсь лёка олӧмысь, ёна прӧстӧй йӧзӧс нартитӧмысь. Сы вӧсна найӧс вичко отсӧгӧн унаӧс тюрмаясын-сісьтылӧмаӧсь. Вӧля вылын кулӧм сэтшӧм йӧзсьыс поп-дяк бара жӧ бур перйӧмаӧсь, барыш кульӧмаӧсь: святӧйясӧ найӧс пӧрталӧмаӧсь, мощияс восьталӧмаӧсь, вичкояс сувтӧдалӧмаӧсь. Поп-дяклӧн лавка ӧтарӧ содӧма. Вузасьӧм ыдждӧма, паськалӧма. Попъяс ас сюсьлуннаныс кужлӧмаӧсь, кор колӧ, чунь пыр видзӧдны да лӧня овны, кор ен нимӧн бурсины помещикъяслы вежлавны крепостнӧй йӧзсӧ понъяс вылӧ, кувтӧдз нӧйтны найӧс, кыдзсюрӧ овны нывбабаясыскӧд, весиг пон пияннысӧ быдтыны ныв-баба морӧс йӧлӧн. Помещик власьтыд, поп-дяк ног, эз вӧв дявӧлсянь, ен сетӧмтор. Нӧшта бурӧн на лыддисны уна нажӧткасӧ сетӧ да. Поп-дякыд асьныс сійӧ каднас помещикъяс кодьӧсь вӧліны. Эз этша налӧн вӧв овмӧсыс — му-виддзыс.
Чӧла найӧ олісны еврейясӧс виалігӧн, налысь керка-картаяссӧ жуглігӧн, соталігӧн. Кымын мужчинаӧс тай эськӧ виисны, нывбабаӧс да посни челядьӧс, да кыв ни джын попъясыд найӧс дорйӧм кузя эз шулыны. Сідз быттьӧ и колӧ. Кӧть мед эськӧ асланыс ен мам кузя дорйисны найӧс, сійӧ ӧд еврейка вӧлӧма.
Еврейясӧс вилӧмысь эз этша во налы бурыс. Сэкся власьтыд ӧд грабитӧм эмбурнас пыр юксьыліс поп-дякыдкӧд.
Уна гырысьджык поп-дяк тӧдісны сар Александр 1-лысь ассьыс батьсӧ Павел сарӧс вины лӧсьӧдчӧмсӧ. Некод на пытшкысь эз кут Александрӧс морт виӧмысь. Саравны пуксьӧм мыстиыс Александр унаӧс батьсӧ виысьяссӧ ыджыд чинӧ пукталіс. Тайӧс, батьсӧ виысь сарӧс, вичко нимтіс енсянь бурсиӧма мортӧн (благословеннӧйӧн). Со ӧд попъясыд кутшӧмӧсь: ён нажӧтка вӧсна отсалісны сар пилы сар батьӧс вины, эз мыждыны сійӧс морт виӧмысь, нӧшта бур ним сетісны: «енмӧн бурсиӧм морт».
Ӧнія поп-дякъяс шызьӧмаӧсь — дорйӧны дари пӧкаянньӧ, енлысь гуся вын сетӧм пыртчигӧн, гӧтрасигӧн.
Дугдӧ нин ті гуся выннад ошйысьны, лицемеръяс, фарисейяс, купечьяс! Став гуся вынтӧ важӧн тӧварӧ пӧртід, вузалад сійӧс ыджыд донысь. Ассьыныд юралысьтӧ нимтанныд чӧла олысьӧн, авъяӧн. Авъяӧсь сӧмын ас коланінаныд. Эз авъя вӧснаыс тіян юралысьыд гижав кабалаястӧ, кор Сӧвет власьтыд мырддис тіянлысь видз-мутӧ, гырысь гажа керкаястӧ коньӧр, гӧль йӧзлы, а горш вӧснаыс, лёк вӧснаыс.
Авъяӧсь да чӧлӧсь вӧлід ті, фарисейяс, Гриша Распутин дырйи. Сійӧ тіян ен нимӧн дурис, став гуся выннытӧ тіянлысь таляліс сар дворечын, сераліс на вылын. Энӧ ӧд сэк немтор шулӧй. Чӧла олід. Энӧ весиг мӧвпыштӧй сар гозъялы пӧ друга-пӧдругаа оз позь видзны, найӧ пӧ ӧд миянӧн веничайтӧм йӧз. Енсянь гуся вын сетӧма друг видзтӧг овны.
Энӧ ті прӧста чӧлатӧ олӧй, фарисейяс: казакалід ті Распутиныдлы. Юралысьясыд тіян сэки вӧлі Распутинӧн пуктӧм йӧз. Епископъясад сійӧ каднас пукталісны Распутинлы отсасьысь йӧзӧс. Найӧ ошкисны Распутинлысь олӧмсӧ, тшӧтш сералісны тіян эскӧм вылӧ да гуся вынъяс вылӧ. Ті, нидзувъяс моз, гартчид сійӧ кок гӧгӧр, лакейяс моз кыскасид сы водзвылын, эз крукась тіян нажӧтка да, эз мырддьы сійӧс тіянлысь да.
Ӧні шыасид, эн вермӧй чӧла овны. Мустӧм тіянлы тайӧ власьтыд. Ӧд мыйта му-видз, гырысь гажа керкаяс, эмбур мырддисны тіянлысь. Кымын барыш кулянін тупкисны. Гыжъясьтӧг да пинясьтӧг оз позь овны Сӧвет власьткӧд. Жаль ӧд кокни олӧмысь да кокниа нажӧвитчӧмысь лэччысьны.
Сӧмын весь вошӧ тіян став тільсьӧмныд! Весьшӧрӧ ассьыныд горшлунтӧ да лёклунтӧ тупканныд ен нимӧн. Енмыс кӧ ӧні лэччас мувылас да пондас важ моз тіянлысь олӧмтӧ омӧльтны да вузасянінъястӧ тупкавны, ті эськӧ сійӧс онӧ нин крест вылӧ тувъялӧй, а лыйлад, либӧ ӧшӧдад.



ВОТЪЯС

Государстволы унатор йылысь лоӧ тӧждысьны, унатор вӧчны, восьтыны, лӧсьӧдны, важсӧ дзоньтыны, важ вӧчӧмсӧ да лӧсьӧдӧмсӧ кутны. Государство видзӧ олысьяссӧ, мусӧ налысь, эмбурнысӧ быдсикас омӧль йӧзысь: мӧд мувывсаысь и асланымысь; тӧждысьӧ быд морт вӧсна, мырсьӧ велӧдӧмӧн йӧзлысь вежӧрсӧ содтыны, эмбурсӧ босьтчӧдны; видзӧ налысь дзоньвидзалунсӧ да уна на мукӧдтор.
Тайӧ став вӧснаыс государстволы лоӧ видзны войска, суддяясӧс, милиция, велӧдчанінъяс, больничаяс, унапӧлӧс бурдӧдчанінъяс, туйяс, пошта, телеграф, унасикас учрежденньӧ: видз-му уджалӧм лӧсьӧдӧм йылысь, пабрик-заводъясын удж лӧсьӧдӧм йылысь, эмбурӧн ас костын да мукӧд государствояскӧд вежласьӧм йылысь, сідз водзӧ.
Медым тайӧ ставсӧ позис вӧчны, государстволы колӧ уна сьӧм. Сьӧм государстволӧн вермас лоны сӧмын унасикас вот йӧзлысь перйӧмӧн.
Сідз кӧ, государстволӧн олӧмыс, бура удж нуӧдӧмыс — вот сайын. Вот кӧ кадын мынтан, удж оз сувт; пондан кӧ нюжӧдчыны — удж торксялас, кытсюрӧ эндас, омӧльтчас.
Сы вӧсна быд гражданинлы колӧ кутны тӧд вылас: 
1) быдтор, мый сетӧ сылы государство, государство кындзи сетны некод оз вермы;
2) государство ассьыс уджсӧ вӧчны, водзӧ нуӧдны куш киӧн, сьӧмтӧг оз вермы;
3) сійӧ сьӧмсӧ государство вермӧ чукӧртны сӧмын сэн олысь йӧз вылысь. Сідз кӧ, быд олысь мортлы колӧ мынтыны пуктӧм вот;
4) мынтыны вот тырмӧдз, кадын, мед эськӧ сьӧм судзсьытӧмла государство оз йӧрмы, кутшӧмсюрӧ удж эз сувт.
Государстволы, воттӧ лӧсьӧдігӧн, колӧ артавны: 1) вотыд мед эз вӧв вывті ыджыд, мынтысьяс мед кокньыда вермисны мынтысьны; 2) перйыны тӧлкӧн, бура; 3) мед перйӧм вот босьтчӧдіс государстволысь эмбурсӧ.
Вотъяс лӧсьӧдлӧны асьныс йӧзыс. Лӧсьӧдігӧн ёна бӧрйысьӧны-мӧвпалӧны, кутшӧм вот мыйысь перйыны, уна-ӧ, кыдзи перйыны, кор. Законӧн лӧсьӧдтӧм вот перйӧмыд — абу вот перйӧм. Вот перйыссьӧ государство нуждаяс вылӧ. Сы вӧсна быд перйӧм вот пырӧ государство казнаӧ. Сэсся казна разӧдӧ, кытчӧ мыйта колӧ. Грӧш кӧ вотысь оз веськав государственнӧй казнаӧ, оз мун государство рӧскод вылӧ — сійӧ оз нин вотӧн ло, калым лоӧ.
Вот государствоын мынтӧ став йӧзыс, нажӧтка да овмӧс сертиыс: кодлӧн ыджыд нажӧтка, сійӧ унджык вот мынтӧ. Нажӧвитчыны ӧд кӧть кыдзи вермам сӧмын государство отсӧгӧн, государство борд улын олігӧн. Ыджыд докод босьтысьлы ёнджыка лоӧ государство бурнас вӧдитчыны, сы вӧсна сылысь унджык вотсӧ перйӧны. Тырмас сылӧн барышыс воттӧ мынтыны дай кольӧ на уна мыйсюрӧ лӧсьӧдны: вӧччан да мичмӧданторъяс, торъя бур сёян-юан да м. т. Кодлӧн нажӧтка ичӧт — тырмӧ сӧмын сёйны-юны да пасьтасьны — сылысь вот оз перйыссьы.
Воттӧ перйигӧн колӧ йӧзсӧ водзвыв юӧртны вот йывсьыс, мед эськӧ найӧ срок кежлас вермасны лӧсьӧдны сьӧмсӧ сійӧс мынтыны. Сёрӧн юӧртӧмнад унаӧн оз вермыны ӧтпырйӧнтӧ мынтыны, сэсся вот перйысьясыс мыжаласны найӧс: штрапуйтасны, пеня пуктасны. Мӧдас зык, пинясьӧм.
Воттӧ перйыны кадын колӧ, кор мынтысьыс вӧчис нажӧтка, кор сылӧн сьӧмыс эм вотсӧ мынтыны. Кадын вот перйӧм вылӧ этшаджык пӧра вошӧ, этшаджык рӧскод лоӧ.
Колӧ зільны, мед эськӧ вот перйӧмыд эз вылӧ сувт государствоыдлы, этша рӧскодӧн артмис. Уна кӧ ӧд видзан, вотыд кассаад этша пырас. Воттӧ лӧсьӧдны ёна мӧвпалӧмӧн, мед эськӧ сійӧ ӧтмоза перйыссяс ӧткодь торъяссьыс, ӧтмындаӧн; мед вот понда йӧз эз дзескавны, мед вот вӧснаыс эмбур эз чин, водзӧ содӧмысь эз дугды.
Государство оз став рӧскодсӧ вешты. Аскостса, обласьтувса, карувса, вӧлӧсьтувса рӧскодъяс вылӧ тшӧктӧ аскостса вот лӧсьӧдны. Сэтшӧм вотыд местнӧй вотӧн шусьӧ, ас кост чукӧртӧмӧн. Сійӧ дзик жӧ государственнӧй вотыд кодь, сідз жӧ чукӧртчӧ и, сӧмын оз государственнӧй кассаӧ пыр, мунӧ ас гӧгӧр ёнсьӧдӧм, вын содӧм вылӧ.
Вот перйыссьӧ кык ногӧн: 1) сьӧмӧн (деньгаӧн), 2) уджӧдӧмӧн, либӧ мыйсюрӧӧн (няньӧн, мукӧдторйӧн). Войдӧр, важ пӧраӧ уджалӧмӧнджык мынтысьлісны, ӧні сьӧмӧнджык пондісны. Ӧні быд государствоын йӧзыд сьӧмӧнджык воттӧ мынтӧ, сӧмын государствосӧ мукӧд йӧзыс видзӧны асланыс уджӧн (салдатӧ ветлӧмӧн). Миян государствоын дзик ӧнісӧ салдатын служитӧм кындзи кык сикас сьӧмтӧм отсасьӧм эм: няньӧн (продналог) да кыскасьӧмӧн (трудгужналог). Сэсся ещӧ туй вӧчӧдӧны, патераяс, вӧр пӧжар кусӧдӧны и мукӧдтор.
Став вотсӧ куим нимӧн позьӧ нимтыны: веськыда перйӧм вот, тӧдлытӧг и пошлина.
Веськыда перйӧм вотӧн шусьӧ, кор государство урчитӧ, мыйысь либӧ кодысь перйыны: муысь, керка-картаысь, нажӧткаысь, вузасьӧмысь, вӧралӧмысь и м. т. Йӧзысь вот перйыссьӧ быд мортысь торйӧн (сёйысь серти) либӧ нажӧтка серти.
Ӧні веськыд государственнӧй вотыс кык пӧлӧс: 1) уджъясысь и 2) йӧзсьыс. Муысь, керка-картаысь, нажӧткаысь вотсӧ сюйӧма морт вотас. Войдӧр уджъясысь вот эз вермыв лоны: удж вӧчсис и юксис государствоӧн. Ӧні, кор лӧсьӧдісны вӧляысь уджалӧм да вузасьӧм, сэтшӧм вотыс ковмис. 
Став йӧзлысь вот перйӧм лӧсьӧдӧма тшыгъялысьяслы отсалӧм кузя, дзоньвидзалун кутӧм кузя, видз-му уджалӧм, босьтчӧдӧм кузя. Тайӧ вот, тӧдӧмысь, абу дзик шань, оз артась, кутшӧма олӧ мынтысьысьыс.
Нажӧтка серти да овмӧс серти лӧсьӧдӧм воттӧ медбурӧн позьӧ шуны. Сӧмын тай кузя воюйтігад быдлаті миян жугавлӧма да киссьӧма, йӧз гӧльмӧмаӧсь, дон быдтор вылӧ содӧ, нажӧтка лыддьыны стӧч он вермы, дай ёна вежласьӧ сійӧ деньга дон усьӧмысла; вот перъянінъяс лючки лӧсьӧдтӧмӧсь, асьныс йӧзыс унаӧн на ещӧ воттӧ мынтӧмысь зільӧны мездысьны — тайӧ став вӧснаыс ӧнія кадын нажӧтка да овмӧс серти вот перйӧмтӧ он вермы лючки лӧсьӧдны. Мӧдысь, кор государство кок вылас сувтас, вынсялас да ёнсялас, тайӧ вотыд лӧсьыда пондас мунны.
Тӧдтӧм вотыд пуктыссьӧ быд колантор вылӧ, карасин вылӧ и, сов вылӧ и, истӧг вылӧ и, табак вылӧ и, ем вылӧ и, кизь вылӧ и. Сӧмын сійӧ вотсӧ оз быд ньӧбысь торйӧн ньӧбигас мынты, а мынтӧ фабрикантыс либӧ заводчикыс пабрикасьыс лэдзтӧдз. Ӧні сэтшӧм вотыс перйыссьӧ винаясысь, табакысь, истӧгысь, спиртысь, солысь, карасинысь, сурысь, маысь, ырӧшысь, сакарысь, тшайысь, копейысь, сисьясысь.
Кодъяс унаысь волывлӧны начальство дінӧ, учрежденньӧясӧ отсӧгла, мездысьны мыйыськӧ либӧ видзны вӧчӧм, восьтӧм тор — налысь государство перйӧ торъя вот — пошлина. Судитчигӧн мынтыссьӧ пошлина, гижсялігӧн, кутшӧмкӧ гижӧд босьтігӧн мӧдлаӧ нуны; туйясысь, кор сійӧ туйӧдыс новлӧдлӧны мыйсюрӧ аслыныс нажӧтка кузя. Татшӧм вотъясыс учрежденньӧясын вештӧны рӧскодъяссӧ найӧс жӧ видзӧмысь.
Медуна пошлина воӧ «гербӧвӧй сборысь». Сійӧ перйыссьӧ документъяс сетігӧн, прошенньӧяс, копияяс босьтігӧн, условйӧяс вӧчигӧн. Документыд кӧ гижӧма гербӧвӧй кабала вылӧ, либӧ ляскӧма сэтчӧ гербӧвӧй марка, лыддьысьӧ збыльӧнджык.
1922ʼ воын  август 10ʼ лунӧдз веськыда перйӧм вотыс да пошлина вӧлі чукӧртӧма 48,4 триллион шайт; тӧдтӧмыс 12,0 триллион шайт. Став государственнӧй вотыс 60,4 триллион шайт. Сы весьт эз ков выль бумага деньга лэдзны, отсаліс сувтӧдны деньга дон усьӧм.


ВЫЛЬ МЕРАЯС ЙЫЛЫСЬ

Мый йылысь тайӧ нигаыс висьталӧ

Тайӧ нигасӧ гижӧма, ёртъяс крестьяна, тіянлы. Тані висьталӧма ӧти выльтор йылысь. Тайӧ выльторйыс миянлысь вежӧ важ мерайтчӧмъяс, веситчӧмъяс. Мӧд восянь тайӧ ковмас дзик быдӧнлы. Сійӧн водзвыв колӧ тӧдмасьны. Тайӧ эськӧ дерт мукӧдлы абу нин выльтор да, сӧмын рочлы, медся ёна комилы, выльтор лоӧ. Коми абу сэтшӧм вежӧрттӧм, лёка регыдӧн велалас. Тӧдны тайӧ кутас важсьыс ёнджыка, да нӧшта аттьӧ на шуас бӧрыннас тайӧторсӧ лӧсьӧдӧмысь.
Унаӧн тіян пиысь мыйсюрӧ тӧдӧны нин тайӧ выльтор йывсьыд. Швечьяслысь быдӧн аддзывлінныд мерайтчансӧ, шусьӧ сантиметрӧн. Сэсся бара жӧ кывлінныд, аптекаясын лекарствояс веситӧны килограммӧн, граммӧн. Тайӧ воясын сахаринтӧ ёна вузавлісны граммъяснад. Кывлінныд жӧ сійӧ дерт. Оз нин дзик ставыс тӧдтӧм кывъяс лоны тіянлы. Миян кындзи быдлаын нин тадзи мерайтчӧны, веситчӧны. Мӧд восянь и миян муӧ лӧсьӧдасны тайӧ мераястӧ, мед быдлаын ӧткодь кокньыд лоӧ.
Дерт бара лоӧны юасьысьясыд: мыйла нӧ пӧ важ мераясыслысь нимнысӧ вежны, абу ӧмӧй ӧткодь. Ми пӧ важас — пудъясас, фунтъясас, аршынъясас, вершӧкъясас велалӧмаӧсь нин да, немторла нин сьӧктӧдны выль ногӧн вежлалӧмӧн. Вайӧ жӧ артыштамӧй да видзӧдламӧй, сідз-ӧ сійӧ?
Ті кӧ ас гӧгӧрныд видзӧдланныд, артыштанныд, аддзанныд: уна важтор вежсьӧма выльторйӧн. Сійӧ жӧ торъяссӧ важджык йӧзыс эз нин весиг кывлыны. Ми ӧні шензям важ йӧз олӧм вылӧ. Выльторъяд йӧз кутчысьӧны кокни вӧсна, лӧсьыд вӧсна. Збыльысь ӧд став йӧзыс му вылад кыдз-мый вермӧны олӧмнысӧ ассьыныс лӧсьӧдӧны, кокньӧдӧны. Мед эськӧ быд удж кокньыдджыка да регыдджык артмис. Артмас кӧ кодлӧнкӧ лӧсьыдджык, бурджык выльтор, важсӧ пыр и эновтӧны, дырӧн вунӧдӧны весиг.
Сідзи став олӧмыс йӧзлӧн пыр вежсьӧ, выльмӧ, кокнялӧ. Босьтам кӧть видз-му уджалӧмтӧ. Медвойдӧр весиг гӧрйыс эз вӧв, коканъясӧн кокалісны, сэсся дыр мысти артмис гӧр, гӧр бӧрад плуг, уна пӧлӧс му уджалан машинатӧ лӧсьӧдісны. Ӧні быд крестьянин мырсьӧ машинаяс ньӧбавны. Тӧдӧ сійӧ, машинаясӧн уджавны кокни, лӧсьыд, киӧн, прӧстӧй гӧрйӧн дорысь.
Войдӧр овлісны сартасъясӧн. Сэсся коркӧ сись лои, сэки сартас эновтісны, сы бӧрын карасин сюри, сись шыбитісны. Дыр мысти корсисны газ, электричество. Коді электричество вермӧ лӧсьӧдны гортас, сійӧ некутшӧм газ ни, карасин ни, сись ни оз нин ӧзты.
Войдӧр вурсьӧны вӧлі киӧн. Ӧні, кодлӧн эм вурсян машина, оз нин киӧн кут вурсьыны. Войдӧр ылі муясӧ ветлӧдлісны, грузъяс кыскалісны пыр вӧвъясӧн. Мыйта вӧлі сетчӧ пӧраыд, деньгаыд мунӧ (быдсяма притчаыд вермас вӧлі лоны дай: вӧлыд кувны, сувтны, телегаыд жугавны). Ӧні ӧтар помсянь мӧдарӧдз ветлӧдлӧны паракодӧн, кӧрт туйӧн. Кутшӧм регыд, донтӧм сувтӧ туйыд воддза серти. Ӧтпырйӧн уна сюрс пуд, уна сюрс йӧз нуӧны паракодъяс, машинаяс.
Татшӧм торъяс ӧні вывті уна. Быд йӧз корсьӧны бурджыкӧс, кокньыдджыкӧс (важнас уджалӧмсьыс, олӧмсьыс эновтчӧны).
Тайӧ выльторйыс дзик жӧ татшӧм лоӧ. Сӧветскӧй Россия пасьталаын кӧсйӧны вежны важ мераяс выль вылӧ. Миян важ мераясыд: верст, сыв, аршын, вершӧк, фут, дюйм шусьӧны рочӧн «мера длины»-ӧн. Сійӧн мерайтӧны кузьталунсӧ уна торлысь: гезлысь, дӧралысь, туйлысь. Муяс, видзьяс, вӧръяс мерайталӧны десятинаӧн, квадратнӧй сывйӧн. Пызь, тусь, анькытш мерайтӧны четвертьӧн, четверикӧн, гарнечӧн. Кизьӧрторъяс: спирт, вина, карасин мерайталӧны бӧчкаясӧн, ведраясӧн, штопӧн, партаӧн, пӧлӧвинкаӧн, стӧканӧн. Гырысь сьӧкыд торъяс веситӧны пудъясӧн, тувъясӧн; посни кокни торъяс (краска) — лотӧн, зӧлӧтникӧн.
Войдӧр быд пӧлӧс йӧзлӧн вӧлі асланыс мераыд, миян моз жӧ. Ӧні, вӧлӧмкӧ, унджык пӧлӧс йӧзыс нин босьтӧмаӧсь тайӧ выль мератӧ. Немечьяс, прансузъяс, испанечьяс, итальянечьяс, шведъяс, финнъяс важӧн нин вунӧдалӧмаӧсь ассьыныс мераяснысӧ, ставныс мерайтӧны ӧти пӧлӧс тайӧ выль меранад. Кутшӧмсюрӧ посньыдик йӧзлӧн сӧмын нин ӧні кольӧма асланыс мераясыс. Регыд и найӧ вежасны, босьтасны тайӧ жӧ мераяс. Буракӧ абу жӧ омӧль тайӧ выль мераыд, быд кыла йӧз кӧ босьтӧны, вежӧны ассьыныс важ мераяснысӧ.

ІІ. Выль мераяс йылысь

Миян гырысь мераяс уна ног поснявлӧны. Верстын 500 сыв, сывйын куим аршын или 7 фут, аршынын 16 вершӧк, футын 12 дюйм, дюймын 10 линия; пудйын 40 тув, тувйын 32 лот, лотын 3 зӧлӧтник; четвертьын 8 четверик; ведраын 20 парта. Аддзанныд, тані паныдасьлӧны: 3, 7, 8, 10, 12, 16, 32, 40, 500. Тайӧ лыдпасъяс зэв лӧсьыдтӧм артавны, зэв ёна торксявны верман. Шуам, лавкаӧ ваясны нёль пӧрйӧ тӧвар: ӧтчыд 1 пуд, 27 тув да 30 лот., мӧдысь — 18 тув, 28 лот, 2 зӧлӧтник, коймӧдысь — 22 лот, 2 зӧл. и мед бӧрын — 25 тув, 19 лот, 1 зӧлӧтник. Тіянлы колӧ тӧдӧдны, уна-ӧ став тӧварыс воӧма. Абу ӧд зэв кокни ставсӧ ӧтлаавлыныд. Коді школаын велӧдчыліс, да эз кӧ вунӧд, тӧдӧ, кыдз лоӧ мырсьыны-тільсьыны, унаысь оз артмывлы. Сы пыдди кокньыд ӧтлаавны шайтъяс (рубль) да уръяс (копейка). Босьтам кӧть 182 шайт 67 ур, сэсся 204 шайт 84 ур, 91 шайт 75 ур, 314 шайт 52 ур. Велӧдчыштӧм морт пыр и гижас шайт шайт улӧ, ур уръяс улӧ дай ӧтлаалас, зэв кокньыда тӧдӧдас:
182 ш. 67 ур
204 ~ 84 ~
91 ~ 75 ~
314 ~ 52 ~
793 ш. 78 ур.
Коді оз куж сідзи гижавны, вермас пырысь-пыр артыштны тшӧтки вылын.
Мыйла нӧ сэтшӧм сьӧкыд ӧтлаавлыны тувъяс, зӧлӧтникъяс, пудъяс, зэв кокньыд шайтъяс, уръяс? Шайтын ӧд сё ур. Сёяснад лыдыс зэв кокньыд, сійӧн и кокньыд ӧтлаавны шайтъястӧ, уръястӧ. 3, 7, 12, 16, 32, 40 вывті сьӧкыд дай. Быд сёын дасыд дас, дасад ӧтикыд гӧгрӧс дас жӧ. Дзик сы понда и кокньыд шайтъястӧ да уръястӧ артавны. Пудъястӧ, тувъястӧ, зӧлӧтникъястӧ вывті сьӧкыд артавны, абу гӧгрӧс даса мераясыд да. Торксьыныд регыд сэні. Ми велалӧмаӧсь уна тор лыддьыны дасаӧн (десяткаӧн), чуньным дас да сійӧн. Чунь сертиыд ӧд зэв кокньыд артавныд. Дасӧн позьӧ чунь серти жӧ сёӧдз артавны зэв кокньыда. Быд чунь дас — лоӧ сё. Сёӧн кӧ сэсся арталам быд чунь, лоӧ дасысь сё, сюрс. Сюрсӧн кӧ чунь вылӧ арталам, бара зэв регыд дас сюрсӧдзыд лыддьыныд. Пыр тадз миллионӧдз позяс чуньясӧн лыддьыны. Велӧдчысьяс быдӧн тӧдӧны, кутшӧм кокньыд гижавны татшӧм лыдпасъястӧ. Со кӧть тайӧ: кык миллион, куим сё сюрс, вит дас сюрс, сизим сюрс, нёль сё, ӧкмыс дас, кӧкъямыс: 2357498.
Ӧні гӧгӧрвоинныд, мый вӧсна шайтъясӧс, уръясӧс кокньыдджык артавны зӧлӧтникъяс дорысь. Быд мера кӧ водзысь водзӧ поснявлӧ, торъявлӧ дас пеляӧн, вӧлись кокнялас миян арталӧм. Миян чунь дас, ми велалӧмаӧсь сы серти артасьны.
Ӧні сэсся позьӧ висьтавны, мый вӧсна тайӧ выль мератӧ кокньыдӧн шуӧны. Буретш став мераыс юксьӧ, торъявлӧ дас пеляӧн, сійӧн арталӧм дзик жӧ шайтъясӧн, уръясӧн кодь кокньыд.
Быд мера позьӧ веськыда юкны сё пельӧ, шайтӧс ур вылӧ моз.
Та бӧрын позьӧ тӧдмасьны выль мераяскӧд. Найӧ шусьӧны метрическӧй мераясӧн. Войдӧр видлалам кузьта мерайтан мераяс.
Медвойдӧр колӧ ёна тӧдмавны ӧти кузьта мерайтан мера; сійӧ шусьӧ метрӧн. Метр неуна дженьыдджык сыв джынйысь. Сыв джынйыд, ми тӧдам, лоӧ аршынӧн-джынйӧн кузьта или 24 вершӧк кузьта. Метр лоӧ 22½ вершӧк кузьта. Тайӧ зэв кокни тӧд вылад кутны. Мӧд ног на позьӧ шуны: метр — аршын да 6½ вершӧк кузьта. Коді велалӧма артавны футӧн, дюймӧн, метр неуна дженьыдджык 3 футысь да 3½ дюймысь.
Метр юксьӧ дас дециметрӧ; дециметр дас сантиметрӧ. Дециметрӧн шоча мерайтчӧны, веськыда позьӧ шуны; метрын сё сантиметр.
Дециметр лоӧ 2¼ вершӧк кузьта, неуна 4 дюйм кузьта озджык ло.
Сантиметр неуна ичӧтджык дюйм джынйысь, аршын лоӧ 71 сантиметр кузьта.
Сантиметр нӧшта на юксьӧ дас миллиметрӧ. Тайӧ вывті нин ичӧтик мера, тайӧ оз унаысь ковмыв. Тадзнад метрад лоӧ сюрс миллиметр. Дециметр дас мындаӧн этшаджык метрсьыд. Дециметр сё миллиметр кузьта. Ӧти вершӧк лоӧ 44 миллиметр кузьта. Ӧти дюйм лоӧ 25 миллиметр кузя. Дерт эськӧ неуна озджык сы кузьта ло да, немтор сы понда.
Кузь туйяс мерайтӧны километрӧн. Сійӧ лоӧ сюрс метр кузьта. Верстын 500 сыв или сюрс сыв джын. Метрыд неуна сыв джынйысь ичӧтджык, сідзкӧ километрыд неуна дженьыдджык верстысь лоӧ. Километрад лоӧ 469 сыв гӧгӧр. Позьӧ тайӧ шуны: верстын лоӧ ӧти километр да 67 метр.
Ӧні сэсся видлалам му мераяс. Тайӧ выль мерайтчаныс зэв кокньыд, шусьӧ гектарӧн. Гектар лоӧ ичӧтджык десятинаысь. Десятиналысь кӧ чинтан дасӧд юкӧнсӧ, буретш лоӧ гектар. Босьтам сё метр кузьта да сё метр пасьта му и лоӧ гектар. Дерт позьӧ и мӧд ног мерайтны: кык сё метр кузьта да ветымын метр пасьта босьтны, лоӧ сымында жӧ.
Посньыдджык муяс мерайтӧны арӧн. Ар сё мындаӧн ичӧтджык лоӧ гектарысь. Ар 22 квадратнӧй сыв пасьта лоӧ. Босьтам кӧ дас метр кузьта да 10 метр пасьта му и лоӧ ар.
Кизьӧрторъяс медся ёна мерайтӧны литрӧн. Бӧчкаын 500 литр гӧгӧр лоӧ; тшук кӧ колӧ — 492 литр. Ведраын 12¾ литр лоӧ. Четвертьын 210 литр, четверикын лоӧ 26¼ литр. Ведраын 20 парта, сэки куим литрын лоӧ вит парта. Литрӧ сідзкӧ тӧрӧ неуна унджык партаӧн-джынйӧнысь. Кубическӧй дециметрӧ тӧрӧ буретш литр. Кубическӧй мераыдлӧн кузьтаыс, пасьтаыс и джудждаыс дзик ӧткодь.
Сё литр тӧрана доз шусьӧ гектолитрӧн. Сійӧ ичӧтджык лоӧ 8 ведраысь; бӧчкаад вит гектолитр гӧгӧр тӧрӧ.
Дас гектолитр или сюрс литр шусьӧ стерӧн. Стерын ичӧтика унджык 2 бӧчкаысь лоӧ. Сэтчӧ тӧрӧ 81 ведра или 38 четверик. Миян ӧд кизьӧрторъястӧ мерайтӧны ведраясӧн, сулеяясӧн: тусь, кӧйдыс, шыдӧс четвертьӧн, четверикӧн. Тайӧ выль меранад ставсӧ ӧти пӧлӧс мераӧн мерайтӧны: литрӧн, гектолитрӧн, стерӧн.
Сэсся нӧшта видзӧдлам веса мераяс. Медводдза мераыс шусьӧ килограммӧн. Сійӧ ичӧтджык 2 тув да джынйысь. Килограмм миян весӧн лоӧ 2 тув да 42 зӧлӧтник или 2 тув да 13 лот. Пудйын 16½ килограмм.
Килограммӧс юклӧны сюрс (1000) граммӧ. Ӧти граммыс нёльӧд юкӧн (1/4) зӧлӧтниклӧн. Лотын 13 грамм. Килограмм джынйын или 500 граммын 1 пунт да нёльӧд юкӧн лоӧ. Сюрс килограмм шусьӧ тонна; сэні лоӧ 61 пуд да кык тув.
Со и эм став выль мераыс. Сӧмын ті гашкӧ тайӧ лыддянныд да шуанныд сьӧкыдӧн, гӧгӧрвотӧмӧн, унаӧн. Важ мераыд унджык на та дорысь вӧлі. Сэсся ӧд тіянлы, крестьяналы, оз ковмы став мераыс. Ӧні кежӧ наперво тӧдалӧй ёнджыка со тайӧ мераяссӧ:
Километрын сюрс метр, неуна ичӧтджык верстысь.
Метрын 22 ½ вершӧк, или 3 фут да 3 дюйм. Медся кокньыд шуны: метр — сыв джын кымын кузьта.
Сантиметр сёӧн этшаджык метрысь, дюйм джын гӧгӧр лоӧ.
Гектар ичӧтджык десятинаысь.
Ар — сёӧн этшаджык гектарысь, или 22 квадратнӧй сыв ыджда.
Литр — партаӧн-джынйӧнысь этшаджык лоӧ. Вит партаын лоӧ куим литр. Бӧчкаын 500 литр, ведраын 12 литр.
Гектолитрын — 100 литр, сэні жӧ 8 ведра, бӧчкаын 5 гектолитр.
Килограммын — 2 тув да джын, пудйын 16 килограмм, килограммын 1000 грамм, тувйын 400 грамм, зӧлӧтникын 4 грамм.
Вот и став выль мераыс. Повны немторйысь. Велӧдны ковмас сӧмын 9 выль мера: километр, сантиметр, гектар, ар, гектолитр, литр, килограмм, грамм. Важсӧ выльыскӧд кӧ ӧтлаавлам ылӧсыс татшӧм лоӧ:
Километр .... верст.
Метр .... сыв джын.
Сантиметр .... дюйм джын.
Гектар .... десятина.
Литр .... ведраын 12 литр.
Гектолитр .... 8 ведра.
Килограмм .... 27½ тув, пудйын 16 кг,
Грамм .... пудйын 400 грамм.
4 грамм .... зӧлӧтник.
Тайӧ эськӧ дерт сӧмын ылӧсыс лоӧ да, кокньыдджык важ сертиыс выляс велавныд. Тӧдан кӧ важ мератӧ, пырысь-пыр артыштан: уна-ӧ нӧ пӧ тайӧ важ ногӧн лоӧ? Шуасны: сэтчӧдз пӧ 17 километр. Ті пыр и артыштанныд: тайӧ пӧ тай 17 верстысь неуна этшаджык лоӧ. Висьталасны кӧ: муыс пӧ 10 гектар пасьта, ті гӧгӧрвоанныд нин: тайӧ пӧ тай 10 десятина гӧгӧр лоӧ. Ньӧбӧмаӧсь пӧ 20 метр дӧра, — ті тӧданныд нин — сійӧ пӧ неуна 30 аршынысь этшаджык. Вайӧмаӧсь пӧ лавкаӧ 2 гектолитр кослунъя вый. Важ ногӧн кӧ: 16 ведра тайӧ лоӧ, мӧвпыштанныд ті. Вайисны пӧ 40 килограмм яй, тіянлы тӧдтӧм на кӧ кажитчас — артыштанныд: сё тув гӧгӧр пӧ лоӧ, или кык пуд да джын. Тадзтӧ регыдӧн выляд велаланныд, регыд дугданныд важ сертиыд артасьны.
Нӧшта ӧтитор йылысь висьтала. Ӧти литр ва кыскӧ буретш ӧти килограмм. Йӧв ичӧтика сьӧкыдджык ва дорысь, сӧмын зэв ичӧта да позьӧ ӧткодя лыддьыны. Босьтанныд кутшӧмкӧ дозмук, гаж петӧ тіян тӧдӧдны, уна-ӧ сэтчӧ тӧрӧ йӧв. Эм кӧ вески, тыртӧмсӧ веситӧй, сэсся тырасӧ веситӧй. Кутанныд тӧдны уна-ӧ ва или йӧв веситӧ. Кымын килограмм веситӧ ва, сымын литр дозмукад и тӧрӧ. Шуам, тыртӧм дозйыд веситӧ килограммӧн-джынйӧн (1½), ванас 5¾ килограмм. Ваыс сідзкӧ лоӧ 4¼ килограмм. Сымында тӧрӧ тіян дозйӧ.
Ӧні регыд вузавны кутасны паса дозмукъяс, визьясӧн юкласны литр, кыкӧс, джын, или нёльӧд юкӧнсӧ. Сэки зэв нин кокни лоӧ тӧдӧдны выль мератӧ. Босьтан литр тӧриг доз да и мерайтан мукӧдсӧ, кымын литр тӧрӧ. Витысь кӧ кисьтан — вит литра доз и лоӧ тэнад.

ІІІ. Кутшӧм кокньӧд выль мераясысь лоӧ

Тані видзӧдлам, кутшӧм бур да кокньӧд сетасны выль мераясыд. Мыйсюрӧ кокньӧд йылысь эськӧ висьталӧма нин лои тайӧ нигаын да. Ӧні сёрнитыштам унджык, ёнджыка, гӧгӧрбок.
1. Медся ыджыд бурыс, кокниыс выль мераяслӧн дас пельӧ, сё пельӧ да сюрс пельӧ торъявлӧмыс. Сы понда найӧ и шусьӧны десятичнӧй мераясӧн. Та йылысь эськӧ висьталӧма нин лои да. Ме шулі нин, мися выль мераяснад артасьны шайтъясӧн-уръясӧн кодь жӧ кокни. Со кӧть шуам, тіян сьӧмныд 67 шайт да 74 ур. Колӧ тӧдӧдны уна-ӧ сэні ур. Оз ков ёна тіянлы и пессьыны, пырысь-пыр шуанныд 6774 ур пӧ. Дзик жӧ сідзи позьӧ тӧдӧдны 67 метрын да 74 сантиметрын уна-ӧ сантиметр. Ми тӧдам, метрын 100 сантиметр, 67 метрысь кокньыд нин тӧдӧдны — 6700 см да нӧшта 74 сантиметр содтам и лоӧ 6774 сантиметр. Со кутшӧм кокньыд, регыд тӧдӧдныд. Вот 67 тувсьыд да 74 зӧлӧтниксьыд регыдтӧ он тӧдӧд, уна-ӧ зӧлӧтник лоӧ.
Бара босьтам татшӧмтор: гоз-мӧд чукӧрӧ пукталӧма посни деньга. Ставсӧ ӧтлаалӧм бӧрын лоӧма, шуам кӧть, 5217 ур. Ті ӧд пырысь-пыр висьталанныд: тані пӧ лоӧ 52 шайт да 17 ур. Сідз жӧ лоӧ уна лента помъяс кӧ мерайтан да лоӧ кӧ 5217 сантиметр кузьта. Пырысь пыр эськӧ арталам, ставыс пӧ лоӧ 52 метр да 17 сантиметр. Ті кӧ тайӧ жӧ лентаяссӧ мерайтанныд вершӧкъясӧн, онӧ вермӧ регыдӧн тӧдӧдны, уна-ӧ 5217 вершӧкын лоӧ аршын. Вель ёна лоӧ мырсьыны.
Сэсся босьтам мӧд сикаса артасьӧм. Шуам ӧти дӧра пома сулалӧ 36 шайт да 55 ур. Колӧ тӧдӧдны уна-ӧ сьӧм ковмас 47 дӧра пома ньӧбны. Коді школаын велӧдчывліс, сійӧ пырысь пыр вӧчас тадзи:
3655 х 47
25585
14620
171785
1717 шайт да 85 ур пӧ сулалӧ.
Шайтын 100 ур — сійӧн и кокни торйӧдлыны уръясысь шайтъяс или шайтъясысь уръяс.
Ӧні ковмас, шуам, тіянлы тӧдӧдны 47 дӧра помаысь став дӧрасӧ, быд пома кӧ 36 метр да 55 сантиметр кузьта. Ті бара босьтанныд, ӧктанныд 3655 сантиметрӧс 47-ысь, лоӧ 1717 метр 85 сантиметр. Роч важ меранад кӧ кутам артавны, вель дыр лоӧ тӧдӧдны 36 аршын да 11 вершӧк кузьтаа 47 поматӧ.
Нӧшта на босьтам ӧтитор. Быттьӧкӧ миян эм гоз-мӧд пома ной 17 метр 12 сантиметр кузьтаӧсь. Миян гаж петӧ тӧдӧдны, кымын пома вӧлі, став помаясас кӧ вӧлі 206 метр да 10 сантиметр. Велӧдчыштӧм морт пыр и юкас 20610 см 1712 см вылӧ:
20610 | 1712
1712 | 12
3124...
66 см.
Ной вӧлӧма налӧн 12 пома дай 66 сантиметр. Со кутшӧм бара кокньыд. Тайӧ жӧ кӧ важ меранад артавны, шуам 17 арш. да 12 вершӧк кузьта помаясысь лоӧма 206 арш. да 10 вершӧк ной. Кутшӧм сьӧкыд тӧдны пома лыдтӧ. Со ӧні аддзанныд, кутшӧм сьӧкыд вӧлӧма важ ногнад артавныд. Тӧданныд ӧд сэсся кымын сьӧкыд, сымын ёна и торксялан. Торксялӧмысь, тӧдӧмысь нин, бур абу, мыйта вермас убытка лоны. Мера кокнялӧмын лоӧ нин бур. Сьӧкыд удж дінас ӧд сэсся мыйта весьшӧрӧ вын да кад вошӧ. Миян школаясын эз нин этша челядьлӧн и велӧдысьлӧн вын да кад мун и дзик, вӧлӧм, весьшӧрӧ. Позьӧ, вӧлӧм, кокньыда да регыд арталӧмтӧ, муртасьӧмтӧ лӧсьӧдны. Задачаяс вылад верстъясӧн, сывъясӧн, футъясӧн, дюймъясӧн, пудъясӧн, тувъясӧн, лотъясӧн этша жӧ мырсьылісны. Ӧнія кокни выль мераяснад уна кад и вын мезмасны, сы пыдди позяс мӧдлаӧ вынтӧ, кадтӧ пуктыны, пӧльза вылӧ. Тшӧтки йылысь ме висьтавлі нин. Быдӧн тӧданныд, кутшӧм кокни сы серти артавны. Сэтчӧ тэчӧны шайтъяс, уръяс. Шайтын сё ур, сійӧн и кокньыд артавны. Вот пудъястӧ, тувъястӧ, лотъястӧ, сывъястӧ тшӧткинад абу нин кокни лыддьыныд. Ӧні мыйӧн тайӧ выль десятичнӧй мератӧ лӧсьӧдасны да, шайтъястӧ моз жӧ позьны кутас тшӧтайтны: метръяс, дециметръяс, сантиметръяс, либӧ гектаръяс, аръяс, либӧ гектолитръяс, литръяс, либӧ килограммъяс, граммъяс. Ӧд став выль мераыд юксьӧ 10, 100, 1000 пельӧ.
Ӧні унаӧн нин тӧдӧны, аддзывлісны десятичнӧй вескитӧ. Сэні веситантортӧ пуктӧны паськыд пӧв вылӧ, гираяссӧ пуктӧны бокас, чеп йылӧ ӧшӧдӧмӧн ичӧтик пӧвтор вылӧ. Гираыс колӧ сэтчӧ дас мында этшаджык. Пудтӧ веситны гираыд колӧ сӧмын 4 тув. Важ ногнад артавныд зэв сьӧкыд — шуам гира сулалӧ 3 тув, 28 лот, 2 зӧлӧтн. — колӧ тӧдӧдны, сьӧкыд-ӧ веситанторйыс, дасысь сы мында босьт дай тӧдан. Сӧмын лотъяснад, зӧлӧтникъяснад он друг тӧдӧд, ковмас вель ёна артасьны. Выль меранад вывті кокнялӧ арталӧмыд. Шуам кӧть: гираыд миян ӧшалӧ 3 килограмм да 435 грамм. Велӧдчыштӧм мортыд пырысь-пыр и тӧдас: веситанторйыд лоӧ сэні 34 килограмм да 350 грамм. Сідзи и эм: 3 килограммыд да 435 граммыд буретш и лоӧ 3435 грамм, веситантор лоӧ 34 350 грамм сьӧкта. Ӧти здукӧн позьӧ тӧдӧдны.
Ӧні со ми гӧгӧрбок нин видлалім выль и важ мераястӧ и аддзим: выль мераяс, вӧлӧм, ставыс юксьӧны 10, 100, 1000 пельӧ, сійӧн и кокньыд накӧд вӧдитчыныд.
2. Оз ков вунӧдны, литр ва веситӧ буретш ӧти килограмм. Ме висьтавлі нин, мися кодлӧн абу литра доз, да колӧ кӧ тӧдны кымын литр гырничын, сӧмын весит, кымын килограмм лоӧ, сымын и литр. Тайӧ позьӧ гӧгӧрвоны быдӧнлы.
3. Выль мераястӧ миянлы оз ло сьӧкыд босьтныд нӧшта сы вӧсна — миян важ мераясыд ыдждананыс пӧшти ӧткодьӧсь выльясыдкӧд. Километрыд пӧшти верст кузьта, гектарыд десятина ыджда, метрыд пӧшти сыв джын кузьта.
4. Нӧшта ӧтитор йылысь колӧ висьтавны. Унаӧн чайтӧны важ роч мераястӧ став Роч му пасьталасьыс ӧткодьӧн. Ветлысь-мунысьяс висьталӧны мӧд ног. Быд губерняын, быд карын, вӧлӧмкӧ, асланыс мера. Мӧда-мӧдлысь весиг мукӧдыс оз гӧгӧрвоны. Ӧти велӧдчӧм морт гижӧма дзонь нига сы йылысь сӧмын ӧти Витебск губерняувса мераяс йылысь. Ме тані висьталышта роч мераяс йылысь. Во кызь сайын ме та йылысь чукӧртавлі. 3 аршына сыв кындзи эм ичӧт сыв 2½ аршын кузьта и нӧшта кӧсӧй сыв 2¾ аршын кузьта. Пабрикъясын, заводъясын инженеръяс сывтӧ юклӧны 1000 пельӧ. Кострома губерняын верст пыдди лыддьӧны «гонӧн». Владимирскӧй, Пермскӧй, Вятскӧй, Смоленскӧй, Нижегородскӧй губерняясын гонӧн жӧ шуӧны, и некӧн абу ӧткузьта. Ӧтилаын кузьджык, мӧдлаын дженьыдджык. Ті ӧд тӧданныд, десятина пӧ овлӧ 60 сыв кузьта и 40 сыв пасьта — 2400 квадр. сыв ыджда. Тайӧ десятина кындзи миян эм нӧшта мӧд пӧлӧс — 80 сыв кузьта 40 сыв пасьта — 3200 квадр. сыв ыджда. Астраханскӧй губерняын десятинаыс 100 сыв кузьта да 10 сыв пасьта, сӧмын 1000 квадр. сыв. ыджда и лоӧ. Мукӧдлаын 100 сыв кузя 20 сыв пасьта — 2000 кв. сыв ыджда. Эм весиг 800 квадр. сыв ыджда десятинаяс.
Кизьӧрторъяс мерайтан роч муын сідзи жӧ уна пӧлӧс быдлаын. Эмӧсь ведраяс 18 сулея тӧриг, 20 сулея тӧриг. Эмӧсь бӧчкаяс 40 ведра тӧриг, 10 ведра тӧриг. Кӧнсюрӧ эм бӧчка 12½ ведра тӧриг. Сійӧ юклӧны 120 сулеяӧн. Сэсся эм оксгопт нима мера, сэтчӧ тӧрӧ 18½ ведра. Оксгоптыс бара юксьӧ 6 анкерӧ, быд анкер 30 штопӧ, быд штоп 6 квартерӧ. Нёль анкер шусьӧ ом. Со кымын пӧлӧс мераыд. Кӧйдыс тусь мераяс кӧнсюрӧ шуӧны катӧн или кадӧн. Тульскӧй губ. катас тӧрӧ 4 четверть; Калугаын, Костромаын 3 четверть; Владимирын 2 четверть, Перымын 4 пуд. Эм нӧшта мера лоп (лоф) 2½ четверик тӧриг. Лопсӧ торйӧдлӧны кульмитӧ да штопӧ. Мукӧдлаын тувъяд сӧмын 86 зӧлӧтник. Сибырын безменъясыс кык тувъя да джынъя. Кавказса войтырлӧн мераыд вывті нин уна пӧлӧс. Мукӧдлаас кызь нога ӧти мераыс.
Тамында пӧлӧс меранад, тӧдӧмысь, абу лӧсьыд мерайтчыныд. Войдӧр и мукӧд государствоясын быд карын вӧвлі мераыд асланыс. Найӧ тайӧ выль мераястӧ ёна сьӧлӧмсяньныс босьтісны, эновталісны ассьыныс важъяссӧ.
Дзик жӧ сідзи лоӧ и миян. Выль мераяснад кокнялӧны, быдӧн ӧти пӧлӧс лоӧ мераясыд. Быд карувса мӧда-мӧдӧс кутасны гӧгӧрвоны. Регыдӧн и ми вунӧдалам, эновталам важ сьӧкыд мераяснымӧс.
5. Ме шуи нин, мися ӧні став велӧдчӧмджык государствоясын мерайтчӧны десятичнӧй мераясӧн. Сӧмын ми ӧтарӧ колям йӧзысь. Олӧмыд пыр водзӧ мунӧ, вежсьӧ, ӧні миянӧс пыр нин могыд суӧ мукӧд йӧз дінад. Быдласянь локтӧ миянӧ тӧвар, пошта. Ми асьным ыстам. Найӧ сэні мерайтӧны метрӧн, литрӧн, килограммӧн. Ми налысь сэсся босьтам да выльысь мерайталам аршынӧн, ведраясӧн, пудъясӧн. Кутшӧм сійӧ удж выльысь вӧчӧмыд. Унаысь торксьылӧны, пӧрасӧ воштӧны весьшӧрӧ. Сы вӧсна заграничаса тӧварыс вӧлӧм донсялӧ, со аслыным убытка вӧчам. Вӧлӧмкӧ, гӧгӧрбок омӧль миян важ мераясным. Ӧдйӧджык колӧ пиньӧн и гыжйӧн кутчысьны выль мераясас.

Кывпом: Коді тайӧ нигасӧ лючки лыддяс, сійӧ гӧгӧрвоас, кутшӧм бур выль мераяс помысь. Быдӧнлӧн аслас гаж петас ӧдйӧджык важ мераястӧ выльясӧн вежны. Кор ті велаланныд тайӧ мераясад, вывті кокньыд лоӧ, и унаысь аттьӧ шуанныд мераяссӧ вежысьяслы.


КЫДЗИ НОРВЕГИЯЫН ОЛӦНЫ

Норвегияса йӧз вывті уджачливӧсь, зільӧсь, морттуяӧсь. Кужӧны, майбыр, бара найӧ вермавны кӧдзыд войвыв ывлавывтӧ. Ки пыдӧс пасьта шогман му, весиг джуджыд слудаяс вылысь, налӧн оз нин вош. Сэтшӧминъясыд вылӧ эськӧ мукӧд кӧ кинас нин шеныштас да, найӧ тай оз. Босьтӧмаӧсь кӧрт зыръяс, коканъяс да небзьӧдӧны, шыльӧдӧны мутӧ. Видзьястӧ гӧрӧмаӧсь, вынсьӧдӧмаӧсь — пуритӧ веж туруныд. Туйясыд быдлаын джодж кодь шыльыдӧсь, паськыдӧсь, бӧрӧздаяс кодйӧмаӧсь. Видз-му уджалысьлы пыр бур туйыд колӧ. Налы колӧ нуны-вайны няньтӧ, яйтӧ, выйтӧ. Грездысь грездӧ сёрнитӧны телефонъясӧн, мӧда-мӧдлы юӧр мӧдӧдӧны телеграммаӧн. Став сиктыс, карыс телеграфӧн, телефонӧн ӧтлаавлӧма. Водопадъясӧс индӧмаӧсь пабрик-заводъяслысь кӧльӧсаяс бергӧдлыны.
Быд воськолын Норвегияын тӧдчӧ мортлӧн ывлакӧд вермасьӧм, морт вежӧрнас ывласӧ вермӧмыс, мырсьӧмыс. Сэні абу вывті озырыс ни вывті гӧльыс. Быдӧн бура олӧны, судзсьӧны. Море пӧлӧн олысьясыс чери кыйӧмӧн нажӧвитчӧны. Пыдысджыкъясас посньыдик сиктъяс тыдалӧны, эмӧсь уна ӧтка керкаяс.
Ӧтка крестьянскӧй керкаӧ воан — шензьысяс эмбурыс вылӧ. Керка пытшкас кӧ пыран — чуйман. Он жӧ чайт сэтысь крестьянинӧс оліг. Миян дзескыд, няйт керка пыддиыд налӧн зэв ыджыд, вит вежӧса керка. Видз-му уджалан машинаыд кымын пӧлӧс! Гидня-картаыд джуджыдӧсь, югыдӧсь. Скӧтыд бурысь-бур. Гӧгӧр весалӧма, пелькӧдӧма.
Вевтасінъясын йӧз гӧльӧсьджык. Сэні сёян-юаныд омӧльджык дай паськӧмыд дӧмаса. Корысьӧс да тшыгӧс эськӧ он жӧ аддзыв да.
Воысь воӧ Норвегияын йӧз озырмӧны. Асланыс му-ваысь озырлунсӧ перйӧны.
Велӧдчӧм йӧз асланыс тӧдӧмнаныс отсасьӧны чери кыйысьяслы, видз-му уджалысьлы: висьтавлӧны, кыдзи чери ёнджыка шедны вермас, кыдз бурджыка видз-му уджавны. Ассьыныс тӧдӧмнысӧ сетӧны газет пыр, нига пыр. Крестьяна ӧтувтчалӧны союзъясӧ, обществоясӧ. Вермас ӧд быд здук лоны висьӧмъяс, ускӧттьӧяс, сэки союзъясыд и отсалӧны налы. Ӧтув стрӧитчалӧны, артельӧн видз-му уджалӧны. Тэчсьӧмӧн ньӧбӧны бур машинаяс, ӧткӧн ӧд он вермы-а.
Кӧдзыд войвыв ывлавылад и йӧзыд сэтшӧмӧсь жӧ. Серамбана варов мортыд гежӧд. Быд морт Норвегияӧ волысь шензьӧ найӧ веськыдлун вылӧ. Асьныс веськыдӧсь, дай мукӧдӧс сэтшӧмӧн жӧ чайтӧны. Ньӧтчыд найӧ некыті оз томлавлыны. Асьныс оз вӧрӧдны, дай мукӧдӧс оз чайтны. Ветліг-мунігӧн кӧрт туйса станция вылысь онӧй аддзылӧ слугаясӧс. Кынӧмыд кӧ сюмалас, — матыстчы пызан дорас, сэн быдтор пукталӧма. Ачыд босьт, мый тэныд колӧ, дай сёй. Некод оз кыйӧдчы. Мунігад висьталан, мый сёйин-юин, тэнсьыд дон босьтасны висьталӧм сертиыд.
Норвегияын вылӧ пуксьысь ни мӧдӧс увтыртысь абу. Ямщикыд тэныд ки чургӧдӧма — прӧщайтчӧ, слуга-казакыд тэкӧд ӧти пызан сайӧ пуксьӧ. Ставыс велӧдчӧмаӧсь да сійӧн сэтшӧмӧсь, ӧтчыд ӧд он жӧ налысь кывлы лёк кыв, мисьтӧм кыв шуӧм. Найӧ асьныс ас выланыс ыджыдӧсь и ичӧтӧсь. Быд морт сэні велалӧма ачыс ас понда тӧждысьны, некор найӧ оз лэдзны некодӧс ас выланыс ыдждавны.
Норвегияын некод оз яндысь некутшӧм сьӧд удж керӧмысь. Поп пи, велӧдысь пи гижсьӧны крестьянинӧ. Медозырыслӧн нылыс лавкаӧ прикащичаӧ медасяс. Быдӧн аслас сьӧлӧм серти удж корсьӧ, оз пов сералӧмысь, медтыкӧ некод водзын оз ло увтыртчыны, некод эз вӧлясӧ мырддьы.
Налы велӧдчӧмыд вывті дона. Ичӧт школаясад быдӧн нин велӧдчӧны. Найӧ деньгатӧ школа вылад оз жалитны. Тӧдӧны найӧ велӧдчӧмлысь донсӧ, велӧдчытӧгыд пӧ немтор оз артмы, сӧмын тӧдӧдӧмӧн морт вермас ставсӧ ывлавывсьыс вермыны. Школа вывті уна налӧн. Велӧдчӧмысь некодлысь дон оз босьтны весиг ыджыд школаясас (университет.)
Велӧдчӧмыс, тӧдӧмыс налы кынӧм сюмалӧм моза колӧ. Оз озырлун вӧсна мырсьыны, сӧмын тӧдӧмыс, велӧдчӧмыс налы колӧ.
Эмӧсь гырысь школаяс. Каръясын рабочӧйлы, деревняясын крестьяналы, весиг нимыс школаныслӧн «Крестьянскӧй университет».
Дерт, сэсся ӧти велӧдчытӧм мортӧс он сэсь аддзыв. Дерт, сэсся медгӧль крестьяниныс тӧдӧ, кужӧ видз-мутӧ бура уджавны, висьталас тэныд мый вӧсна сідзи уджалӧ, мый вӧсна оз сідз. Дерт, сэсся быд крестьянин пызан вылын эм газетъяс, уна пӧлӧс нигаяс асланыс писательяслӧн, весиг йӧз писательяслӧн.
Важӧн зэв вӧлі юысьӧсь Норвегияса йӧз. Мыйӧн тай велӧдчисны, регыд вина юӧмсьыд эновтчисны асьныс. Ковмис газетъяс, нигаяс, бур гажъяс — спектакъяс.



СЁРНИ СЕР АРТМӦМ

МУ ВЫЛЫН КЫМЫН СЁРНИ СИКАС?

Му вылын ставыс кӧкъямыссё кымын сёрни сикас. Ӧти Азияын лыддьыссьӧ 153, Африкаын — 114, Австралияын — 117, Америкаын —  423, Европаын —  53. Быд сёрни сикас     вылын сёрнитӧны уна йӧз. Сӧмын ӧти сёрни сикаснас сёрнитӧны уна ногӧн на нӧшта: ӧтилаын ӧтмозджык, мӧдлаын —  мӧд ногджык ещӧ. Став сёрниногсӧ кӧ лыддьыны торйӧн, гашкӧ куим-нёль сюрс ног лоӧ.
Ӧти сёрнисикас вылын сёрнитӧны уна миллион йӧз, мукӧднас сӧмын морт комын, нелямын. Шуам, англичаналысь кывсӧ кылан быдлаын му вылас, быдладорын; мукӧдыслысь —  шуам, коми кыв, озджык тӧдны некӧн гортладорса кындзиыс.
Сійӧ эськӧ, шуам, мед, абу дивӧ. Дивӧыс: кысь кывйыс мортыслы шедӧма, мыйла быд морт кутшӧмкӧ кывйӧн кужӧ сёрнитны? Видзӧдан да — войтырыс быдӧн ӧткодьӧсь: сёйӧны, юӧны, уджалӧны быттьӧ быдӧн ӧткодя, сӧмын сёрниныс мӧд-мӧд пӧлӧс. Ӧти кывзас да нинӧм оз велав сылысь, мӧд, сы ногӧн сёрнитысь, ставсӧ гӧгӧрвоас да нӧшта ачыс тшӧтш мыйкӧ висьталас. Воддза мортыслы тӧдтӧм сёрниыд пон увтыштӧм кодь, мӧдыслы — вермас сьӧлӧмӧдзыс йиджны, бӧрдтӧдзыс лоны. Мыйла сійӧ сідз? Тӧдса кывйыс йиджӧ тэныд, тӧдтӧмыс веськодь. Комилы кӧ комиӧн шуасны, висьталасны мыйкӧ, сійӧ ставсӧ гӧгӧрвоас. Коми кӧ рочлы пондас зэв сьӧлӧмысь нин, шуам, висьтавлыны, роч синнас сӧмын лапнитлас, нинӧм оз гӧгӧрво. Комиыд комилысь быдтор гӧгӧрвоӧ, быттьӧ коркӧ чукӧртчылӧмаӧсь найӧ ставныс ӧтилаӧ да пуктӧмаӧсь нимъяс быдторлы: этайӧс пӧ сідзи пондам шуны, этайӧс тадзи.
Кыдз эськӧ сідзсӧ верман пуктыны? Сёрнитігад ӧд он дасӧс либӧ кызь кыв шу, шуан уна сёӧс, уна сюрсӧс. Мукӧд йӧзыслӧн эм сё сюрс кывйӧдз. Кысь нӧ сымдасӧ чукӧртӧмӧн верман лӧсьӧдны? Кыдз чукӧртчан? Мукӧд мортсӧ синмӧн он аддзыв ни пельӧн он кывлы, а зэв лӧсьыда тэ моз сёрнитӧ. Дивӧ ӧд, кыдз сійӧ сёрниыс войтырыслӧн лоӧма! Ӧд быд морт, абу кӧ дзик пельтӧм ли висьысь, кутшӧмкӧ ногӧн кужӧ сёрнитны.

КЫДЗИ, КУТШӦМ НОГӦН СЁРНИТӦНЫ ЗВЕРЪЯС

Босьтам зверъясӧс, пӧткаясӧс. Эм абу налӧн кутшӧмкӧ кыв? Сёрнитӧны оз найӧ? — Тӧдӧмысь, эм. Абу кӧ ӧд, оз гӧгӧрвоны найӧ ёрта-ёртнысӧ. Кывтӧм пемӧсъясӧн кӧть шусьӧны, а сёрнитны кужӧны. Унджыкыслӧн налӧн эм кутшӧмкӧ шы, быдӧн найӧ кыдзкӧ ас ногнас шыалӧны. Мукӧддырйи шыасьтӧгыс гӧгӧрвоӧны, велалӧны мӧда-мӧднысӧ, ёрта-ёртныс вылӧ пыр синнысӧ чӧвтлывлӧны. Вӧв чукӧрад ӧти вӧв кӧ юрсӧ лэптас, мӧд сы вылӧ видзӧдӧмӧн пондас кывзысьны. Воддзаыс мукӧддырйи чӧв на олӧ, мӧдыс повзьӧма нин мыйыськӧ. Пӧткаясыд сідз жӧ. Ӧти кӧ лэбзяс, ставыс чепӧсъясны, некутшӧм шыасьӧм оз ков.
Мыйла сійӧ сідз? Найӧ буракӧ быд воськовтӧм, быд чеччыштӧм ёрта-ёртныслысь тӧдӧны, гӧгӧрвоӧны. Вӧрӧмыс налӧн сёрни кодь мӧда-мӧдыслы. Сэсся асьныс найӧ быдӧн сэтшӧмӧсь жӧ дай. Ӧти кутшӧм ногӧн повзьӧ, мӧд сэтшӧм звер либӧ пӧтка сідзи жӧ повзьӧ. Сьӧлӧмыс налӧн, юр вемыс, ныр-вомыс быдӧнлӧн ӧткодьӧсь. Ӧтилӧн повзьӧмысь ляпкӧдчыссьӧ, мӧдлӧн сідз жӧ керсьӧ. Ӧтилӧн скӧрмӧмысь щӧтьыс лыбӧ, мӧдлӧн сідз жӧ артмӧ. Войтырлӧн на сійӧ модаыс абу бырӧма. Ӧти мортӧс кӧ кӧнкӧ очсӧдас, мукӧдыс очсалӧны нин. Сійӧ зверъяссянь вуджӧма налы. Мӧд ног оз и вермы лоны: мыгӧрныс * налӧн быдӧнлӧн ӧткодь.
Нӧшта кӧ кодкӧ горӧдны кужӧ, сійӧ ещӧ бур. Шуам, пӧткаяс пукалӧны кӧнкӧ, горзӧны, чирзӧны ёна; ӧти ылалӧма, бокын лэбалӧ. Кылас кӧ сійӧ чукӧрысь шыяс, сійӧ шыясыс сылы быттьӧ шуалӧны: «Тані пӧ ми, тані, лок татчӧ». Лэбӧ ылалӧм пӧтка налань, шыалӧ. Пукалысьяс кывзӧны: чивгӧм ӧтарӧ матысмӧ. Ылалӧм пӧтка быттьӧ шуалӧ: «Локта пӧ ме, локта». Мукӧд мӧвпалӧны: «Локтӧ пӧ нин кылӧ». Сэсся ӧд весьшӧрӧ он жӧ некод шыав. Мыйкӧ сьӧлӧмад кӧ эм, висьтавны кӧ колӧ, сійӧ жӧ сӧмын висьталан. Мукӧдторсӧ кӧть некодлы он висьтав, нинӧм; мукӧдсӧ быдӧнлы висьтавлан. Он кӧ висьтав, быттьӧ сьӧкыд овнысӧ. Сідз жӧ зверъяслӧн. Прӧста найӧ некор оз шыавны. Сэсся ӧд шыасьӧмыс абу ӧткодь: ӧти кывйӧн, да мӧд-мӧд шыыс. Шуам, мӧсъяс пондасны ваӧд вуджны. Кутшӧм найӧ нораа дівзӧны, буракӧ, ёна полӧны вӧйӧмысь. Мукӧддырйи норыс дівзӧмыслӧн мӧд нога. Босьтам «ок» шуӧм. Кымын ног сійӧс мортыд кужӧ шуны. Кывтын * ноксигӧн кӧ кӧзяйка «ок»-нитас, тӧдан нин сійӧ — аньлӧн мыйкӧ жугалӧма ли киссьӧма. Кык посни вок коласын кӧ кылас «ок», сэні сійӧ «ок»-ыс мӧд нога нин, «ыджыд пӧ тай кылан» — быттьӧ шуӧ. Лӧсьӧдчӧны кӧ найӧ кодӧскӧ нӧйтны, — «ок»-ныс налӧн тшӧтш сойсӧ ассьыс пуджӧ. Сідзи жӧ зверъяслӧн быд горӧдӧмын кылӧ аслыснога гор. Босьтам курӧгӧс пияныскӧд. Кымын ног сійӧ сэні котсьӧ! Мукӧддырйи прӧста «кот-кот» шуалӧ, мукӧддырйи сьылісӧ нюжйӧдлӧмӧн зэв ӧдйӧ мыйкӧ мӧд ногӧн пондас шуавны. Кольк вайӧм мысти курӧгыд бара аслысногӧн котсьӧ, пон вӧтӧдігӧн нӧшта выль ногӧн дай. Ӧблезянаяслӧн пӧ, мортлӧн моз жӧ, эм торъя сёрни, кутшӧмкӧ кывъяс шуалӧны. Быд шуӧмлӧн пӧ аслас сер. Заверныкъяс * пондасны сьывны, — кымын ногӧн найӧ вежласны ассьыныс гӧлӧснысӧ. Либӧ соловейясӧс висьтавласны, быд ногӧн пӧ найӧ зёльгӧны. Тӧдӧмысь оз ӧткодя, ӧти норӧн век нуӧдны.
Налӧн быдӧнлӧн эм асланыс сёрни, сӧмын ми сійӧ сёрнисӧ огӧ гӧгӧрвоӧй, огӧ зільӧ бура кывзысьны, тӧдмавны. Бура кывзысьӧмӧн кӧ эськӧ, гашкӧ вермим накӧд сёрнитны. Вӧралысьяс тай со чипсанъяснад сьӧлатӧ велалӧмаӧсь нин ылӧдлыны-а. Мӧд кыла войтырыдлӧн сёрниыс водзын буля-буля кылӧм вылӧ мунӧ, сэсся кутан ещӧ янсӧдавны сійӧс, быдӧн бӧрын торъя кыв кутас тӧдчыны.

КЫДЗИ ВОЙТЫРЫС КЫВТӦГ СЁРНИТӦНЫ?

Войтырыд оз куш кылӧн сӧмын сёрнитны. Сёрнитігад сӧмын мыръяс моз салдатъяс сулалӧны велӧдчиганыс; мукӧд пыр вӧрӧны: коді кинас шенасьӧ, коді синсӧ куньлалӧ, коді юрнас быд ног гогъялӧ, тушанас лайкъялӧ. Сёрни шыныс пыр жӧ вежласьӧ: код кыв скӧра шуасны, кодӧс меліа, — кытчӧ кутшӧм сёрни сер лӧсялӧ. Эмӧсь сэтшӧм аслыснога сьӧд йӧз ылыс муясын, кодъяс киӧн ӧвтчытӧг некутшӧма оз вермыны сёрнитны. Мыйӧн пемдыштас, пом найӧ сёрнитӧмлы: сёрнитны оз аддзыны. Ковмӧма сэтшӧм ӧти мортлы висьтавны: «Ме пӧ аски вӧрӧ кая». «Аски» кывйыс налӧн абу. Кыдзи эськӧ висьтавны сійӧс? Пондас шуавны: «вӧрӧ» «мунны» «лун». «Лун» шуигас чуньнас водзӧ индалӧ, луныс пӧ сійӧ водзын на. Кӧсйӧ кӧ висьтавны: «Тӧрыт кайлі вӧрӧ», бара жӧ куим кыв шуас: «вӧрӧ» «мунны» «лун». Сӧмын лунсӧ шуигӧн бӧрвыв нин чуньнас индас. Югыдӧн со сідзи керасьӧмӧн и сёрнитӧны найӧ, пемыдӧн оз аддзыны…
Америкаын эм зэв веськыд повтӧм войтыр, индеечьясӧн шусьӧны. Найӧ пуксяласны би гӧгӧр, пондасны сёрнитны. Шы некутшӧм оз кыв: кинаныс сёрнитӧны. Ӧтчыд ӧти индееч висьтавлӧ ёртъясыслы, кыдзи сійӧ йӧз муын-ваын куим тӧлысь ветлӧдлӧма, кыті подӧн, кыті пыжӧн. Войдӧр кисӧ лэптӧма да чуньнас чарла кодьӧс вӧчӧма, сэсся кытш, сідзи куимысь. Мукӧдыс гӧгӧрвоисны: куим ыджыд тӧлысь да куим тӧлысь пыдӧс пӧ ветлӧма. Сэсся ки пыдӧс вылас пондіс кык чуньӧн вежньӧдлыны — подӧн пӧ муні; кыкнан кинас сынны — пыжӧн пӧ муні. Бӧрын став тушанас пондіс сырмыны (дрӧжжитны), быттьӧ кынмӧ, сійӧ лоӧ: пӧраыс пӧ вӧлі кӧдзыд, тӧв.
Тадзи жӧ, аддзывлан, сёрнитӧны немӧйяс, пельтӧмъяс. Найӧ кывсӧ шуны оз кужны ни йӧзлысь оз кывлыны. Висьтавны налы быдсямасӧ ковлывлӧ, сьӧлӧмыс налӧн дзоньвидзалӧн кодь жӧ, кыв шуны оз вермыны, сэсся со и лоӧ киӧн да пасӧн сёрнитны. Ӧтчыд ыджыд карӧ вайӧдӧмаӧсь войвылысь яранъясӧс. Зэв уна йӧз чукӧртчӧмаӧсь на гӧгӧр, быдӧн видзӧдӧны на вылӧ, сералӧны. Яранъяслӧн кынӧмыс кутіс сюмавны, норасьны пондісны: ті пӧ тай эськӧ ыджыд карад зэв бура ас ногнаныд оланныд да, миян вӧсна он тӧждысьӧй, некутшӧм мог миянӧдз абу, некодӧс ті ёрта-ёртнытӧ он радейтӧ. Гӧгӧрвотӧм висьталӧмыд нӧшта теш: ёнджыка на вылӧ серӧктісны. Видзӧдӧны да йӧз пытшкысь ӧти морт петіс, зэв ёна мыйкӧ яранъяскӧд кутіс сёрнитны. Кинас висьталас, чуньнас кынӧмас чуткылас, юрнас мӧвкнитлас. Дыр сёрнитісны. Сэсся сёрнитысьыд гортас мӧдӧдчас. Сылысь юасьны пондісны: «Мый нӧ пӧ яранъясыд висьталісны тэд?» Морт нинӧм эз шу, вӧлӧм немӧй. Яраныдкӧд со бура дыр сёрнитісны, кужисны сёрнитныс, кывныс налӧн ӧткодь да, гӧгӧрвоисны мӧда-мӧднысӧ.
Йӧрман кӧ — быд ногыс лоӧ сёрнитны: киӧн и кокӧн. Кывнад шуалӧмтӧ кӧ он гӧгӧрво мӧда-мӧдыдлысь, киӧн да чуньӧн да став тушанад висьтавлыны бурджык: регыдджык гӧгӧрвоан.

ДЗИК БЫДТОР КЫВТӦГЫД ВИСЬТАВНЫ ОН ЖӦ ВЕРМЫ

Быдтор кывтӧгыд он жӧ прамӧятӧ вермы висьтавны. Яраныдлысь сёйны корӧмтӧ да мый да гӧгӧрвоан-а, мукӧдсӧ он. Мусатортӧ ли, шогтӧ ли, скӧрлунтӧ ли позяс на жӧ гӧлӧс шынад ли, кипод туйнад ли висьтавны. Мӧвпыштана тортӧ висьтавны кывтӧгыд оз нин позь, кинад ни гӧлӧс шынад он нин висьтав сійӧс. Кыдз эськӧ, шуам, висьталан «бур» (хороший), «сюсь» (умелый), «помтӧм» (бесконечный), «веськыд кыв» (правда). Морт сёрнитігад позьӧ шуны, ме пӧ веськыда висьталі, дзик збыль. Кинад нӧ эськӧ кыдзи сійӧс висьталан, веськыдлунсӧ? Шуам, — шӧрт кӧ нюжӧдам — код тӧдӧ мый пӧ сійӧ лоӧ, кыдз колӧ сійӧс гӧгӧрвоны: сунис-ӧ, нырагез-ӧ, йӧн-ӧ, пыш-ӧ, шабді-ӧ, зэлыд-ӧ, личыд-ӧ, гар-ӧ, лаб-ӧ. Веськыд сёрнисӧ индеечьяс со кыдзи висьталӧны. Вомсӧ паськӧдасны, да сэтчӧ веськыд водз чуньсӧ ортсылань помӧн сюйӧны, — сійӧ лоӧ налӧн збыль, веськыда сёрнитӧм, ӧти кылӧн; кык чунь кӧ сідзи вожӧдӧмӧн пуктасны, лоӧ ылӧдлӧм, пӧръявлӧм: кык ног пӧ сёрнитӧ.
«Мӧвпавны» кыв найӧ петкӧдлӧны со кыдзи: морӧс вылас вомӧнӧн пуктылӧны чуньсӧ веськыд кисьыс. Мыйла сідзи? Сійӧ найӧ сӧмын асьныс тӧдӧны, сэтшӧм налӧн мода, сэтшӧм сям. Сэтшӧм сёрнитӧ бура дерт он велав, мукӧдыс кӧть и велалас, да бара ас ногнас гӧгӧрвоас, колӧкӧ эськӧ мыйкӧ мӧдӧс висьталӧма.
Кинад да кокнад быдӧн он вермы висьтавны. Мыйкӧ горт гӧгӧрыд нӧшта на пасъялан, сэсся нинӧм жӧ он вермы. Кывйӧн сёрнитігӧн кӧ тшӧтш кияснад да кокъяснад висьтавлыны отсалан — бур, быдтор гӧгӧрвоан. Театръясын тай прӧста кӧ сёрнитӧны — мисьтӧма, ворсысьясыс кӧ кинас-кокнас шенасьӧны, сэн зэв сьӧлӧмысь видзӧдан, кывзан.

БЫД ЙӦЗЛӦН СЁРНИНАС АБУ ӦТМЫНДА КЫВЙЫС

Мукӧддырйи эськӧ зэв ёна казялан, татчӧ пӧ выль кыв колӧ, кутшӧмӧс некод на эз шулыв, да некыдз сійӧ кылыс оз шед юрад. Овлывлӧ бара сідз: сёрнитігкостіыд кывйыс вунӧ, кыв йылын эськӧ, шуасны, бергалӧ, да оз шусьы.
Сёрнитнытӧ дӧза сьӧкыд, кывъясыд кӧ уна. Посни котыра йӧзлӧн кывйыс зэв этша. Мукӧд сьӧд йӧзыдлӧн кыдзи олӧм-вылӧмныс, эмбурыс зэв этша, сідзи жӧ и кылыс зэв гӧль. Рочӧн сёрнитігӧн позьӧ 100 сюрс быднога кыв шуны. Пушкин ставсӧ найӧс сёрнитігас да гижигас шулӧма. Немечьяс сыысь на унджык кужасны шуны, англичанаяс нӧшта уна. Америкаса индеечьясыдлӧн сӧмын кымынкӧ сюрс кыв. Эмӧсь сьӧд йӧз, найӧ 300–400 кывйысь уна некор оз шулывлыны. Быд сёрни сійӧ 400 кывнас сёрнитӧны. Прӧстӧй уджалысь мортыдлы вывті уна кывйыд оз и ков. Крестьянаяс, рочӧс кӧть босьтам, горт гӧгӧрад 500 кывйысь водзӧ оз жӧ шулыны, кӧть нигаяс вылас роч кывйыс и уна. Комиыд дерт сідз жӧ: нигаяс вылын миян лыддьысьӧ 60 сюрс кымын кыв. Мукӧд лунас уджалігад 10 кывсӧ гашкӧ он шулы.

КУТШӦМ КЫВЪЯС ОЗ ТӦДНЫ ДЕРЕВНЯЯСАД?

Гортын кӧ век олан, нинӧм он аддзыв; некытчӧ кӧ он ветлы, этша йӧзкӧд и сёрнитлан. Мый уджалан, сы йылысь сӧмын и сёрнитан. Деревняад уджыс быдӧн ӧти нога: пес керавны да вайны, турун пуктыны да вайны, гӧрны-кӧдзны; пыр вӧв да мӧс дорын, вӧрын-ваын лоӧ овны, йӧрын моз, йӧршитчӧмӧн моз. Мый ылнаӧ сійӧ турун-песла ветлӧ, сы ыджда кытш сійӧ кывйыслӧн. Ылӧджык кӧ ветлывлӧ, унджык йӧзӧс аддзывлӧ, уна ногӧнджык сёрнитны лолывлӧ. Му-видз понда кӧ сёрнитӧны, сэтчӧ крестьянинлӧн кывйыс, сёрниыс ладмӧджык; оз кӧ сы понда сёрнитны, сэтчӧ сылӧн сёрниыс оз ладмы.
Кодлы лоӧ уджавны уна пӧлӧс йӧзкӧд, налӧн уналаысь и кывйыс содӧ: ӧтарсянь и мӧдарсянь выль сикас кывъяс кывлӧны. Сэсся ӧд ӧти кывсӧ позьӧ уна ног гӧгӧрвоны. Босьтам роч кыв «тело». Мый сійӧ лоӧ? Крестьянин шуас: «яйыд пӧ тай, ки-кокыд, тушаыд». Нигаяс вылад «тело»-сӧ мӧд ногӧн гӧгӧрвоӧны. Телоӧн сэн нимтӧма быдӧнӧс, кодӧс позьӧ киӧн малыштны, видлыны: из — тело, ва — тело, ру — тело. Босьтам кыв «явленньӧ». Велӧдчытӧм, пемыд мортыд гӧгӧрвоас сійӧс — мощи пӧ тай ли мый ли явитчӧма, либӧ кутшӧмкӧ каститчӧма ли повзьӧдчӧм ли. Велӧдчӧм роч войтырыд быд вежсьӧм, мӧд нога лоӧм сійӧ кывнас нимтӧны. Ӧшкамӧшка на ногӧн — явленньӧ, би ӧзйӧм — явленньӧ, шоныд, олӧм, кулӧм, ва ойдӧм, — ставыс тайӧ явленньӧ. Спектакасигӧн сцена вылын кыкӧн кӧ ворсӧны — явленньӧ; коймӧд кӧ на дінӧ воас, либӧ ӧтикыс кӧ петас — бара явленньӧ. Быд торйӧдан лоӧм шусьӧ явленньӧӧн.
Сэтшӧм кывйыс зэв уна эм. Колӧ кӧ сійӧс став ногыс гӧгӧрвоны, колӧ быдсяма йӧзӧс аддзывны, быд сикас сёрни кывлыны. Эмӧсь йӧз, кӧнкӧ лыа пустыняясын олӧны, ю ни тыяс  оз аддзывны. Найӧ сёрниысь он и кывлы ньӧтчыд ютӧ да тытӧ шуӧмтӧ. Тӧдӧмысь, мый он аддзыв, сійӧс он и шу. Аддзывтӧмтортӧ кинад он нин вермы висьтавны.

КУТШӦМДЖЫК ВӦЛІНЫ ПЕРВОЙ КЫВЪЯСЫС?

Кысь войтырыслы первой кывъясыс шедіны? Гашкӧ эз и кывъяс вӧвны да, прӧстӧй горзӧм да оллялӧм. Косясигъясӧн тай некутшӧм кыв некодлӧн оз артмы. «У» да «а» сӧмын кылӧ. Войдӧр, кӧнкӧ, йӧзыд сідз жӧ вӧлі горзӧны, сэсся пондісны шыяссӧ янсӧдавны, мукӧдыслӧн мӧд ногӧн артмавны. Мукӧддырйи тай со мудзан да пуксян, зэв ёна ышловзян, «о-ок» артмас, мукӧдыслӧн «ой» дай. Сэтшӧмӧсь и вӧліны колӧкӧ медводдза кывъясыд, кымынкӧ кыв, коді быдлаӧ лӧсявліс. Татшӧм кывъястӧ эз и ков думыштны, лӧсьӧдны, ачыс вомсьыд петӧ, вомтӧ сӧмын восьты да горӧд, мыйкӧ артмас нин.

КЫДЗ ВЫЛЬ КЫВЪЯСЫС АРТМӦНЫ?

Мортыд пыр вӧрын да ваын ветлӧ, гортад зэв оз эштыв пукавны. Гожӧмнад вӧрыд, ваыд быдӧн ловъя. Тӧлыд лун и вой пыр ӧтарӧ шувгӧ, пуыд мукӧдыс пӧрӧ, куж-кажмунӧ, ваад швач кылӧ бузгысяс; турунад тальыштан, — сэні шыръяс, сісьгагъяс кыша-кашакылӧны; ва дорӧ лэччан, черияс кулигаӧ катӧмаӧсь, сюля-сялякылӧны; рас йывъясад пӧткаяс чивгӧны быд гӧлӧсӧн. Сэсся кымӧр кыпӧдчас: ланьтасны ставыс, быдӧн чӧв усьӧны. Ош сӧмын руз-раз кылӧ вартас, кытчӧкӧ дзебсяс, саясяс. Сэки енэжтӧ пондас сыркӧдны, гымавны да трачкакывны-чардавны… Вой лоӧ. Войяснад бара кодкӧ вӧр йылад пондас сёрнитны-ружтыны — сюзь кутас буксыны. Гӧгӧр век ӧтарӧ шум: арын, тӧлын и гожӧмын — век кылӧ шум-гам, грым-йирк. Ӧтнас мортыд оз жӧ чӧв ов. Эм ичӧтик пӧтка, кеня кодь, мый кывлас, сійӧ и сьылӧ: сырчиклысь кӧ чивгӧм кылас, сы ног чивгӧ, жоньӧс кӧ кылас, жонь моз чипсӧ; ракалысь кравзӧм кылас, сійӧс нерӧ, кравзӧ. Мортыд сідз жӧ: мый кылӧ, сійӧ и шуӧ. Кӧктӧ со быдлаын ӧти ногӧн шуӧны; быдлаын сійӧ кӧкӧ ӧтмоза: век «ку-ку». «Ку-ку»-ӧн и шуӧны. Быд шы кӧ кывзыны, да быд ногӧн кӧ кужны пондан горзыны, кымын кыв сэки лоӧ.

КЫДЗИ КАГАЯСЛӦН ВЫЛЬ КЫВЪЯС АРТМӦНЫ?

Кыдзи кывъяс пондісны артмавны да содны, позьӧ ӧні на тӧдмавны, сӧмын посни кагаяслысь сёрнитны заводитӧмсӧ кыйӧд. Вомнас найӧ, кинас-кокнас пыр ӧтарӧ вӧрӧны, сытӧг нинӧм оз сӧвмыны. Вомсӧ вӧрӧдігӧн найӧ пыр мыйкӧ шыалӧны, пыр кылан «а» да «о». Бӧрын казялам — первой кывъясыд кагаясыдлӧн артмӧ «ам» либӧ «ап». Тайӧясӧс шуалігӧн сӧмын вомтӧ тупкы, асьныс артмӧны. Быдтысигад мамъясыд сійӧс ёна аддзывлӧны. Кагаыд мый аддзӧ, сійӧ и «ам» сылӧн. Сылӧн аслас нога сёрни: «ам», «ап», «аб».
Гырысьяс сідз жӧ кагаяскӧд сёрнитӧны: «ама»-да, «апа»-да, «баба»-да. Мед кокньыд кывъяссӧ ай-мамыс аслыныс ним вылӧ босьтӧны. Унджык йӧзыслӧн му вылас ӧти помсяньыс да мӧд помӧдзыс мам нимыд «ам», либӧ «мам», либӧ «мама». Матыс рӧдыдлӧн быдӧн нимыс кага сёрниысь босьтӧма: «об», «баб», «пап», «папа», «ба-ба». Уна йӧзлӧн «па», «па-па» лоӧ «бать», мукӧдыслӧн «па»-ыс лоӧ мам, батьыс — «ма» либӧ «ма-ма». Грузинъяс батьсӧ шуӧны «мама»-ӧн. Америкаын индеечьяс «тлатсканан» сідз жӧ батьсӧ «мама»-ӧн шуӧны. — Олӧны эськӧ найӧ нач мӧдарын, ылын мӧда-мӧдсьыныс костыс, а батьсӧ ӧтмоза шуӧны. Мамсӧ уна сикас йӧз нимтӧны «па»-ӧн либӧ сы кодь кывйӧн. Грузинъясыд мамсӧ шуӧны «деда»-ӧн. Ӧти пӧлӧс индеецъяслӧн мамыс лоӧ «аппе». Рочӧн «баба» лоӧ «ань». Тотаралӧн «баба»-ӧн шуӧны пӧльӧс. Мукӧд сьӧд йӧз батьсӧ шуӧны «баба»-ӧн.
Тайӧ став кывйыс лоӧма челядь сӧрӧмысь. Найӧ татшӧм кывъяс сӧрӧны, вомдорныс сэтшӧм да. Сідзи ай-мамсӧ уналаын ӧткодь кодя шуӧны, кӧть зэв ылынӧсь найӧ ёрта-ёртсянь олӧны.

КЫТЫСЬ ГЫРЫСЬЯС ВЫЛЬ НОГА КЫВЪЯССӦ БОСЬТӦНЫ

Пондан кӧ кывъяссӧ этша видлавны, аддзан: мукӧдыс на пытшкысь артмӧмаӧсь кык кывйысь, куимысь; мукӧдас нёльӧс ӧтлаалӧмаӧсь. Шуам, «пуклӧс», «пидзӧсчаньйыв», «сикӧтш» — найӧ быдӧн кык кывйысь лоӧмаӧсь. Улӧс, юр-улӧс, юрулӧс-пу, «юрулӧс» мукӧдыс шуӧны юрлӧс. Ӧні шуӧны «пуклӧс», водзынсӧ, колӧкӧ, вӧлі «пук-улӧс». «Пуклӧс» шуны «пукулӧс» дорысь кокниджык. Пидзӧсчаньйыв — «пидзӧс-чӧлан-йыв», сикӧтш — «си — сунис, шӧрт»; кӧтш — кӧтшас, кытш; кытша шӧрт, кытша си. Воддза кывъясыс важысянь вӧлӧмаӧсь. Кыксӧ ӧтлаалан — лоӧ коймӧд. Пи моз быттьӧ выль кыв чужӧ. Чужӧ, быдмас, ас вӧля вылын кутас овны. Он тӧд, кытысь мый сійӧ лоӧма, кутшӧм ай-мам чужтылӧма...
Сикӧтшыд, мышкуыд (мыш-ку), пельпомыд (пельлӧн пом) тӧдчӧны кытысь лоӧмаӧсь, а мукӧдыс оз тӧдчыны. «Кодзувкоттӧ» ли, коткодзув ли, кыдз шуасны мукӧдладорын, нем думайттӧг чайтан торъя кывйӧн, асьсӧ артмӧмӧн. Эськӧ збыльсӧ куим кывйысь лоӧма: «коз» «ув» «котыр». Коз улын налӧн позныс, котырныс. Куим кыв войдӧрсӧ вӧлӧма, ӧтлаалӧмаӧсь да нёльӧд выль кыв артмӧма. Тадзи со и содӧны кывъясыд век выльысь выльӧ.
Кинад сёрнитысь индеечьясыд важӧн черъястӧ изысь вӧчлӧмаӧсь. Бӧрын найӧ асьныс казялӧмаӧсь ли йӧзлысь велӧдчӧмаӧсь — сійӧ тшук оз тӧдны — пондӧмаӧсь черсӧ ыргӧнысь да кӧртысь вӧчны. Водзынсӧ буракӧ кӧртсӧ ни ыргӧнсӧ абу аддзылӧмаӧсь, некыдз найӧс абу шулывлӧмаӧсь. Сэсся, кор ёна наысь пондісны вӧчасьны, ковмис найӧс нимтыны. Кыв абу, кыдз шуны? Ыргӧнсӧ пондісны шуны гӧрд изйӧн, кӧртсӧ — сьӧд изйӧн. Сідзи бӧрын быдӧн ас котырныс и пондісны тӧдны: гӧрд из да сьӧд из.
Великӧй океан вылын эм ді, Таити. Китайсянь и Америкасянь сэтчӧдз костыс ыджыд. Сэні дыр абу тӧдлӧмаӧсь вӧв, порсьясӧс, вӧлӧм, сӧмын видзӧны. Коркӧ-некоркӧ локтӧмаӧсь сэтчӧ англичанаяс, вайӧдӧмаӧсь вӧвъясӧс. Кыдз эськӧ нимтісны найӧс сэтчӧс войтырыс? Выль ним лӧсьӧдісны? — Эз. Адамлысь юасисны? Библия серти Адамыд пӧ тай да Еваыд быд кывтӧм пемӧслы нимъяссӧ пукталӧмаӧсь вӧлі да. Кысь найӧс корсян? Лоӧма шуны вӧвтӧ «морт новлӧдлысь порсьӧн». Ӧти сідз шуис, мукӧдыслы сьӧлӧм вылас воис, да сідз жӧ кутісны шуны: вӧлыд морт новлӧдлысь порсьӧн и лои.
Америкаын эм Сиу нима войтыр. Найӧ вӧвтӧ нимтылӧмаӧсь «ӧти гыжъя понйӧн». Некод оз серав, зэв быдӧнлы лӧсьыд кажитчӧ.
Коми кывъяд сэтшӧмторйыд мыйта колӧ. Пӧткаястӧ, зверъястӧ коми войтырыд ёнджыка тӧдӧны. Турунъястӧ, дзоридзьястӧ озджык. Турун нимыд унджыкыслӧн босьтӧма ловъяяс нимъясысь: турипув, понпушка, вӧвняк, катшасин, кӧкдуль, кӧкакань, ракасин, понкок, урбӧж, кӧктоин, кӧчвӧнь. Ректасигад шуасны — катшакок пӧ лои; гезтӧ кыигӧн «ошпевйӧн» пратьсӧ лэдзӧны; зэрӧ мукӧддырйи — «катшашыдӧсӧн» шуӧны. Мукӧдас зэв лӧсьыда мунӧ нимъясыс, мукӧдас эськӧ озджык да, велалӧмаӧсь да зэв олӧ. Ректасигад эськӧ торксьӧм шӧртыд некыті абу катша кок кодь, да быдӧн катшакокӧн сійӧс тӧдамӧ. Сійӧ нин ӧні ачыс кыв. Кытысь лоӧма, ог нин ӧні ми юасьӧ, ачыс ыджыд, пӧрнӧй, ас олӧмӧн нин олӧ.
Мода кык кывйысь вӧчны коймӧдӧс важысянь нин кыссьӧ. Пӧшти быд сикас йӧзлӧн сійӧ модаыс эм. Уна коми кыв лоӧма кык кывйысь. Мукӧдыс сэтшӧм важӧн нин йитчылӧмаӧсь, он нин и тӧд, он казяв йитчӧмсӧ. Ми шуам ӧні «вичко». Важӧн, вӧлӧм, шуӧны «вӧськуа», вотякъяс ӧні на сідз шуӧны. «Вӧсь» лоӧ жертва, молитва; «куа» — керка. Ӧні со сійӧ кывйыс ёна нин вежсьӧма, ай-мамыслысь нимсӧ вунӧдӧма; он пыртӧ вермы тӧдны, кытысь сійӧ лоӧма. Олӧмаӧсь, олӧмаӧсь кывъясыд да ньӧжйӧникӧн вежсялӧмаӧсь. Выльджык вежсьысьяслӧн тӧдчӧ на помъясыс, кутшӧм кывйысь найӧ чужӧмаӧсь. Кык кывйысь выль кывъяс ӧні на век лолалӧны и. Гашкӧ коркӧ асьным на шулім кутшӧмкӧ аслыснога кыв, сӧмын кӧть эг казявлӧ-а. Сэні бара аслас ног эм. Шуам «чер», сэсся содтам мӧд кыв — «пу». Ӧтпырйӧ кӧ шуам, лоӧ «черпу». Пу эськӧ жӧ да, абу кер кодь, абу пес пу, абу куран пу, а чер вороп, «черпу». Вежам кӧ найӧс местанас, лоӧ выль кыв «пу чер». Тайӧ кывйын абу нин пу йылыс сёрниыс, кутшӧмторйын сійӧ пуыс, а чер йылыс. Черсӧ пӧ вӧчӧма пуысь, абу изйысь ни абу кӧртысь.
Кык кывйысь артмӧм кывъясыс уна эмӧсь роч сёрниын тшӧтш. Благодать — «благо» да «дать». Самовар — «сам» да «варит». «Простофиля».
Немечьяслӧн сідз жӧ: ӧні на — выль кыв кӧ колӧ шуны, кывъяссӧ пысавлӧны сикӧтш моз. Миян эм кыв «йӧввыв», шуам сійӧс ӧти кывйӧн. Немечьяс сійӧс жӧ шуасны нёль кывйӧн: вай-нактс-пейер-таг. Мукӧддырйи сы мында кывъяс йитласны, — нига вомӧныд судзас. Ӧти кывтӧ сы кузяӧ дерт век он вермы шуны. Кор сёрнитнытӧ ёна окота, сэк сідзи жӧ. Важӧн, вӧлӧм, сідз кывъясыд чужӧны, дай ӧні сідз чужӧны. Чужӧны да век нюжалӧны, кузьӧсьджык лоӧны. Кузь кыв кӧ кылан, сійӧ ӧтлаасьӧма нин. Сэн сэсся бара ӧтитор этша он гӧгӧрво. Вывті кӧ нюжаласны найӧ, бара абу лӧсьыд. Кор сёрнитнытӧ эськӧ окота, медкузь кывъяссьыд дажӧ ог дӧзмӧ, бура уна сэтшӧмъяссӧ шуам. Мукӧддырйиыс тай, шуам, мудзвылысь, кор весиг вомтӧ дыш восьтыны, сэки дӧзман кузь кывъяснад сёрнитны; кӧдзыд вылын кӧ, весигтӧ нинӧм оз артмы; код юрӧн мукӧдыс сӧмын мыйкӧ мурзӧ. Ӧти ногӧн кывъясыд пыр нюжалӧны, мӧд ногӧн ӧтчыд да мӧдысь пыр дженнялӧны, кӧть сійӧс ачыд он казяв. Эм кыв «кыдзи». Сійӧс уна ног шуасны: «кыдзикӧн», «кыдзик», «кыдзи», «кыдз». Дженнялӧ дерт сьӧкыдджыкиныс кылыслӧн, кыті сьӧкыдджык шуны. Ӧдйӧджык сідзи зыртчӧ, вушмӧ, вежсьӧ кывлӧн помъясыс. Зыртчас, зыртчас сідзи да начӧдз серыс вушмас, бӧрын он тӧд, мый и вӧлӧма. Шуам: «ур, ар, ор, ыб, из, ун, ді, ты, ку, ли, ки, би, ай, ас, ов, ув, пу, са», — ставыс тайӧ ӧтка кывъяс, ӧтка кывъяс на гашкӧ и этайӧяс да: кар, кыр, кын, кунь, монь, сідз водзӧ, куим шыпаса кывъяс.

КЫДЗИ НӦШТА КЫВЪЯСЫС ПӦЛАЛӦ

«Кор-ӧсь», «чыш-ян», «чор-ас», «пык-ӧм», «пык-ӧд», «пык-ӧс», «чук-ӧр», «чук-ыр», «чук-ыль», «вар-ыш», «вар-ов», — тайӧяс кык кывйысь артмӧмаӧсь, войдӧр кык торъя кывйӧн вӧлӧмаӧсь. Босьтам кӧ татшӧм кыв: «ваясьӧдыштавлывлінныд ӧд» — сэн, код тӧдӧ, кымын кыв, дыр лоӧ зунясьны. Видзӧдан да — быд кыв позьӧ юкны. Ӧти юкӧн кутшӧмкӧ кыв кутӧ, мукӧдсӧ кӧ торйӧдлан, торъя кыв быд торйысь оз нин ло. «Кор-ӧсь». «Кор» — сэтшӧм кыв эм, «ӧсь» — сэтшӧм абу. «Байд-ӧг». «Байд» * — эм, «ӧг» — абу. «Бӧръя помъясыс быдӧн йывмӧмаӧсь, ёна вушмӧмаӧсь. Ӧні на вылӧ ёна он и видзӧд «Пык-ӧм», «пык-ӧд», «пык-ӧс», «пык-ны», «пык-ан», «пык-ам», «пык-ин», «пык-ис», «пык-им», «пык-и», «пык» — бӧръя помыс вежласьӧ, вермас дзикӧдз бырны, кывйыс ачыс век кольӧ. Турунтӧ йылӧдыс кӧть век нетшкы, вужйыс кӧ кольӧ, вужсьыс бара на туруныд лоӧ. Сідз жӧ кывйыс. Сылӧн кузьджыкыдлӧн сэтшӧм жӧ вуж эм, «корень» кыдз рочӧн шуасны, сэсся йывъяс. Сійӧ йывъясыс колӧкӧ важӧн тыр-бур кывъяс жӧ вӧліны, да сӧмын тор налӧн кольӧма, лоӧ йӧз кипод улын овны, увтыртӧм кывзыны. (Сэтшӧм кывъясыс ӧні зэв нин уна чукӧрмӧмаӧсь и век на чукӧрмӧны). Мукӧдыс эськӧ прочӧдз абу на вошӧмаӧсь, вермӧны на ас вӧля вылас овны. «Ну-ӧд», «тӧл-ӧд», «ӧдз-ӧд», «ӧд», «ӧдйӧ». «Ӧд»-ыс сійӧ водзӧ вылӧ на вермӧ волыны, кореньӧ на пуксьылӧ, вужйӧ. «Ӧд» — ёна, жар шоныд. Ну пӧ «ӧдйӧ».
«Пук-ав» — мӧд нога кыв. Сійӧс уна ногӧн шуӧны: Эжва йылын — «пук-ал», «пук-ол», йылыс — «ал», «ол»; Сыктывкарын — «пук-ав», мукӧдлаын «пук-ов», — «ав» либӧ «ов» йылыс. Тайӧ «ал», «ол», «ав», «ов», — быдӧн ӧти. Кӧні «пукал» шуӧны, сэн мый «ал»-ыс лоӧ, он нин тӧд; кӧні «пук-ов» шуӧны, сэні казялан «ов»-ыс мый лоӧ: пуксӧн пӧ ов; «кел-ов», «кел» — келалӧмӧн пӧ ов. Мукӧд кыв йылыс со тӧдчӧ, кысь сійӧ лоӧма, мукӧдыс оз. Коді сэтчӧ велӧдчӧма, сійӧ кужас висьтавны, кыдз, кысь сійӧ кыв йывъясыс лоӧмаӧсь.
Кымынкӧ кывсӧ ми ӧні на асьным сёрнитігад кыв йылӧ пуктам. Шуам, «тор», «няньтор», «сёйтор», «гижӧдтор», «дзолятор»; либӧ «ног»: «олан-ног», «вӧчан-ног», «сьылан-ног»; либӧ «туй»: «морттуй», «киподтуй»; либӧ «лун»: «сюсьлун», «бурлун», «шудлун» сідз водзӧ.

КЫВЪЯСӦН ПОЗЬӦ ОЗ ВЫЛЬ КЫВЪЯС АРТМӦДНЫ?

Ми ӧні кужам нин быд кывйысь корсьны вужсӧ да йывсӧ. Сэтшӧм йывъясыс лек кодьӧсь: кыв помъясыс коми кывъяд зэв уна лоӧма, ставсӧ позьӧ найӧс кытчӧкӧ ляскавны, нӧшта ӧд уна ногӧн позьӧ йитлыны. Ӧтикӧс кӧ содтан — кыв лоӧ, мӧдӧс кӧ видлан содтыны — бара кыв лоӧ; вежан кӧ местанас кык лек да содтан — бара кыв лоӧ; коймӧдӧс кӧ сэтчӧ вайӧдам, сэні бара уна ног позьӧ найӧс куимсӧ ляскыны.
Босьтам кыв «вай». «Ӧм»-кӧ содтам сы бердӧ — лоӧ «вайӧм». «Вайӧм»-сӧ позьӧ 17 ногӧн шуны: «вайӧм, вайӧмлӧн, вайӧмлы, вайӧмлысь, вайӧмлань, вайӧмла, вайӧмын, вайӧмысь, вайӧмсянь, вайӧмсӧ, вайӧмӧс, вайӧмӧн, вайӧмӧд, вайӧмӧдз, вайӧмкӧд, вайӧмтӧг, вайӧмӧ». Сэсся «ӧм» водзвылас кӧ пуктам «ышт» лоӧ «вайыштӧм». Тайӧ кывсӧ бара 17 ногӧн позьӧ шуны. «Ышт» водзвылас кӧ сюям «ӧд», лоӧ «вайӧдыштӧм». Сійӧс бара позьӧ шуны 17 ногӧн. Сідзи кывсӧ ёна унаысь на позьӧ нюжӧдны. Быд нюжӧдӧмысь 17 ногӧн кывйыд содас. Тайӧ ӧти визьӧн ми вӧчим. Позьӧ мӧд визьӧн мӧдӧдчыны. «Вай»-сӧ позьӧ шуны 14 ногӧн:


Вай-аВай-амВай-и Вай-им 
Вай-анВай-анныдВай-инВай-инныдВай-ас
Вай-ӧ Вай-ӧныВай-исВай-исны(с)Вай-асны(с)


«Вай» дорас содтам «ӧд», сэк бара 14 ног сідз жӧ позьӧ шуны. «Ӧд» дорас содтам «ышт», — сідз жӧ 14 позяс шуны: «вайӧдышт». Позьӧ нӧшта содтыны «ав», «вайӧдыштав» да шуны 14 ног. Сідз водзӧ позьӧ содтавны лек кодь кыв йывъяс да шуавны 14 ног. «Ась» кӧ «ӧд» водзладорас содтан, мукӧдсӧ позьӧ выльпӧв ставсӧ нуӧдны, унаысь 14 ногӧн.
Тадзи мӧд визьӧн «вай» кылыд ёна пӧлалі.
Позьӧ нӧшта коймӧд визьӧн «вай» кывсӧ пӧлӧдны: «вай» дорас содтам «ны», лоӧ «вайны». Сэк позьӧ сійӧс квайт ногӧн шуны:

Вайны-ымВайны-ным
Вайны-ыдВайны-ныд
Вайны-ысВайны-ныс


«Ны» водзвылас кӧ сюям «ась», лоӧ «ваясьны». Сійӧ сідзжӧ позьӧ квайт ногӧн шуны. Сідз кӧ пыр сэтчӧ содтавны «ӧд», «ышт», «ав», быдӧс позьӧ квайт ногӧн шуны.
Кымын кыв пӧлалі «вай» кывсьыс, ставсӧ кӧ сійӧ лыддьыны, лоӧ 400 кымын выль кыв: ставыс сійӧ коркӧ шусьыссьывлӧ сёрнитігӧн. Сідзи ӧти кыв вужйыс вермас 400 кыв лоны. Сё кыв вуж кӧ босьтам, сэні 40000 кывйыд и эм. Со кыдзи ӧні кывъясыд пӧлалӧны. Ӧти кыв вуж кӧ кыськӧ сюрӧ, сэтысь 400 кыв позьӧ вӧчны. Быд ногыс ми сійӧс эгӧ на уна кыв вужйысь йитлывлӧ. Пондам кӧ, гашкӧ кутшӧмкӧ и шулывтӧм кыв артмас.
Сідзкӧ кывъясыд содӧны: ӧти-кӧ, кык кыв ӧтилаалӧмысь выль кывъяс артмӧны; мӧд-кӧ, кыв йывъясӧн ёна уна кыв позьӧ вӧчны. Кывлывлан, шулывласны: коми йӧзыдлӧн пӧ ӧд либӧ мукӧдлӧн кодлӧнкӧ кывйыд этша, висьтавны быдтор либӧ гижны коми кыв вылын оз позь. Со ӧні гӧгӧрвоанныд, позьӧ оз, эм абу позянлун быд кыв вылын сёрнитны.

КЫДЗИ ЧУЖӦНЫ ВЫЛЬ КЫВЪЯС РОЧ СЁРНИЫН?

Роч кывйын миянлӧн моз жӧ эм кыв вужъяс да кыв йывъяс. Налӧн сӧмын кыв вужъясыс мукӧддырйи неуна вежсьӧны. Босьтам кывъяс: «смерть, уморить, умираю, умру». Сэн вужйыс ставыс ӧти да абу дзик ӧткодь: «мер», «мир», «мор», «мр». Кык шыпас пыр ӧткодь, коймӧдыс уна нога. Сэсся налӧн кыв йывъясыс ёна нин вежсьӧмаӧсь, некыдз он тӧд, кысь найӧ чужӧмаӧсь, да ёна найӧ сибдӧны вужйыскӧд, йитвежыс мукӧддырйи оз тӧдчы.
Сэсся роч кывъяд эм аслыснога тор. Налӧн кыв йылыс лоӧма кыв бӧрвылас дай кыв водзвылас. Сідзи: «ходить, приход, расход, заходить, выходить, уходить» торъялӧ: «при, рас, за, вы, у». Та ногӧн быд роч кывйӧ позьӧ юрас кутшӧмкӧ лек кодь кывтор содтыны, пыр выль кывъяс лоӧны.
Кыв йывъяснас да кыв юръяснас кывъясыс пӧлалӧны роч кывъяд. Кыв вужнас найӧ быдӧн ӧткодьӧсь; йывъяснас, юръяснас мӧдногаӧсь.
Быд кывйын эм кутшӧмкӧ вуж, йывъясыс да юръясыс бара жӧ зэв уна пӧлӧс овлывлӧ.
Вужтӧгыс торъя кылыс оз вермы лоны, вужйыс медся ыджыд пом кывъяс. Вужйыс сэсся медся важ пом.

КУШ КЫВ ВУЖЙӦН СЁРНИТЫСЬ ЙӦЗ

Эмӧсь йӧз, сӧмын кыв вужъяснас сёрнитӧны, кывъясыс налӧн йывтӧмӧсь ни юртӧмӧсь. Кыв вужъясыс эмӧсь, помъясыс абуӧсь. Сёрнитігад куш вужъяссӧ шуалӧны, помвыв, мӧда-мӧд бӧрся.
Сідзи сёрнитӧны зэв юра войтыр, Китайын олысьяс. Налӧн кыв вужйыс век ӧткодь, оз ньӧти вежлась. Мам на ногӧн лоӧ «миу». «Мамӧс, мамӧлы, мамӧкӧд, мамӧдз» век лоӧ «миу». «Миу» — кыв вуж, некор сійӧ оз вежсьы, помсянь ни водзсянь. Ай на ногӧн «пиу». «Айлы, айӧс, ай моз» — пыр лоӧ «пиу».
«Пиу-миу» кӧ ӧтлаын шуам, лоӧ «ай-мам». Ми шуам: «ай-мам, ай-мамлы, ай-мамла», сідз водзӧ уна ногӧн. Найӧ век шуалӧны «пиу-миу».
Босьтам налысь кыв «та». Мый сійӧ лоӧ, мый кутӧ? Ӧти ногӧн сійӧ лоӧ «ыджыд», мӧд ногӧн — «ыджда», коймӧд ногӧн — «уна». «Содтыны» «та» жӧ шусьӧ. Мукӧд кывйыс налӧн дас кык, дас куим аслыссяма вежӧртаса.
Кыдз нӧ эськӧ гӧгӧрвоӧны Китайясыс мӧда-мӧднысӧ ӧти сикас кывнас унаторсӧ висьталігӧн? Зэв лӧсьыда гӧгӧрвоӧны, шуӧм сертиыс гӧгӧрвоӧны. Водзын да бӧрын сулалысь кывъяс сертиыс гӧгӧрвоӧны. Водзынджык кӧ сёрниын кывйыс сулалӧ, ӧти вежӧртаса, бӧрынджык кӧ — мӧда.
Китаечьяс моз сёрнитӧны уна мукӧд матігӧгӧрын на дінын олысь йӧз. Эм сэн сэтшӧм йӧз «аннамӧн» шусьӧны. Ӧти татчӧс морт кывлӧма налысь сёрнисӧ, нёльысь помся пӧ ӧтчыд шуис «ба», быдысь этша мӧд-мӧд норӧн, тӧкӧтьӧ мӧд-мӧд ногӧн: «ба-ба-ба-ба», ли «ба-а, бба-ббаа-баааа». Абу прӧстӧй сӧрӧм сійӧ вӧлӧма, бабакайтӧм. Сійӧ шуӧма: «гӧтырыс пӧ сылӧн куим мортӧс нӧйтіс». 
Миян сэтшӧм модаыс этша эм жӧ, сӧмын абу ставсӧ сы вылӧ лэдзӧма. Мукӧд мортыслысь сійӧ жӧ кывъяссӧ ёнджыка, любӧпырысьджык кывзан, мукӧдыслысь онджык. Мукӧдыс сійӧ жӧ кывсӧ да кыдзкӧ мӧд ногӧн шуас, сьӧлӧмад быдӧн йиджӧ.
Татшӧм кывъяс вылын сёрнитӧ уна морт, витсё миллион мортысь унджык.

КУТШӦМ НОГА КОМИЛӦН СЁРНИЫС?

Комиыдлӧн быд кывйын жӧ кыв вужйыс эм. Сэсся кыв вуж кындзиыс нӧшта кыв помас йывъяс лоӧмаӧсь. Йывъясыс важӧн дерт кывъяс вӧлӧмаӧсь, ӧні сӧмын этша вушмӧмаӧсь, зыртчӧмаӧсь. Шуам, эм кыв «овны», «олӧм», «ов» или «ол». Эм бара сэтшӧм — «пуков, петов». «Пет» пӧ да сідз «ов»; «пуксьы» да сідзи «ов». Водзын вӧлӧм торъя кыв, ӧні на эм сэтшӧм кыв, сійӧ жӧ босьтӧма да лӧсьӧдӧма кыв йыв вылӧ. Миян выль кывъясыс быдӧн вылысь-выль кыв йывъяснас и артмӧны. Коми кыв сяма кывъяс уна на мукӧд кывъяс эм. Ми кодь сяма кывйӧн сёрнитӧны турокъяс, венгръяс, якутъяс, киргизъяс, финнъяс и мукӧд маті коми гӧгӧр олысь йӧз.

ЙИТЛӦМ КЫВЙӦН СЁРНИТЫСЬЯС

Индеечьяс костын эм йӧз — делавэрӧн шусьӧны. Найӧ сёрнитігас кык кыв мукӧддырйи сэтшӧма йитасны, гӧрддзаласны — помыс оз сюр, вошӧ. Эзысьтӧ шуӧны найӧ «еджыд изйӧн». «Еджыд»-ыс на ногӧн лоӧ «опик», изйыс «ассуун». Эзысьыс оз ло прӧста ӧтлаӧдӧм ногӧн «опикассуун», лоӧ «описсуун», кык помӧдыс гӧрддзалісны да кык помыс воши, кузьтаыс дженняліс. Босьтам Америкаысь жӧ чирокез нима войтырӧс. Найӧ немечьясыд моз жӧ ӧтилаӧ пысавласны зэв уна кыв, кыдзи сикӧтш моль сунис вылӧ, гижан кӧ, лыддьынытӧ он куж: — «Винитавтигегиналискавлунгтанавнелетисести» — нелямын ӧти шыпас, лоӧ — «сэк кежлӧ пӧ найӧ локтасны да тэнӧ и менӧ ошкыны пондасны». Комиӧн лоӧ дас ӧти кыв, на ногӧн — ӧти. Торйӧн кӧ быд кыв шуны, дзик мӧдтор артмас. Сёрнитігас кывъяссӧ ӧтлаавлӧны, мед пӧ ӧдйӧнджык сёрниыс мунас, омӧльджыка кывтӧ бертлӧдлас.
Та ногӧн бара уна йӧз сёрнитӧны. Гренландияса войтыр тадз жӧ сёрнитӧны.

КЫДЗИ МУКӦД КЫВЪЯСЫС ВУДЖӦНЫ ӦТИ ЙӦЗ ОРДСЯНЬ МӦД ЙӦЗ ОРДӦ

Важысянь нин йӧзыд ёрта-ёрткӧд волысьӧны, тӧдмасьӧны. Мукӧддырйи найӧ кӧлуйӧн вежласьӧны, тӧргуйтӧны; мукӧддырйи тышкасьӧны, овлывлӧ, бурысь орччӧн олӧны, сёрниӧ волывлӧны мӧда-мӧдныскӧд. Сідзи уна кывъяс вермӧны вуджны ӧти войтыр ордысь мӧд ордӧ.
Быд сёрниын эм сэтшӧм вуджӧм кывъясыд. Сӧмын мукӧд кывйыс вуджас да важ мозыс жӧ пондас овны, мукӧдыс этша вежсьӧ. Эм рочын Византияысь вуджӧм кыв «клирос», комиӧ сійӧ вуджӧма да мӧд ногӧн нин артмӧ — кырлӧс. «Для того» — рочӧн; «для» комиӧн «гля» «гля тово». Сэсся йӧз кывнад сёрнитны весиг кывйыд оз бертлась. Комилӧн роч ног оз бертлась, рочлӧн коми ног. «Дзоля» шуны рочыд некыдз оз вермы. Немечыд сідз жӧ.
Мукӧд войтырыслӧн вомдораныс аслысногӧн сӧмын вӧрӧ, кывныс сідз жӧ аслынысногӧн сӧмын песласьӧ. Немеч некыдз оз вермы «ж» шуны, пыр артмӧ «ш». Прансузлӧн «ы» некыдз оз артмы, налӧн сійӧс некор оз шулывлыны. Комилӧн сійӧ медся шуаланторйыс. Комиыд уна кыв жӧ оз вермы шуны рочнад. «Ферт» пыддиыд пыр «перт» артмӧ, «фокус» пыдди — «покус», «хлам» пыдди — «клам». Миян кывъяс «ф» да «х» шыыс весиг абу, оз некор сійӧ шулыны ни. Богородицатӧ лыддигӧн, ме чайта, ӧти бабалӧн оз артмы «чрева твоего», быдӧн шуасны «черива твоего».
Комиыд нӧшта вермасджык на кывъястӧ шуавны уна ногӧн, кывйыс ёнджыка на мукӧд дорысь бертласьӧ. Мукӧдыдлӧн ӧд пӧшти оз бертлась. Эмӧсь йӧз, кӧкъямыс шыпас сӧмын вермӧны шуны, кӧкъямыс шыпасӧн став сёрнисӧ нуӧдӧны. Налы выль кывъястӧ ёна лоӧ вежньӧдлыны. Шунысӧ лолывлӧ быдсяма сьӧкыд кывъяссӧ… «Кристос» кывтӧ, шуам, кӧні оз тӧдны? Ӧні Ленинтӧ коді эз кывлы? Мукӧд кывйыс му пасьталасӧ кытшовтас. Миян сёрниад сідзжӧ: сӧмын кытысь абу шедӧма кывъясыд?
Шуам, «сакар», — сійӧ арабъясысь воӧма миянӧ; тӧвар, башлык, кӧзяин — тотараысь; бӧчка, булки — немечысь; дюжина, сар — Римысь; комната, аминь, морт нимъясыд — быдӧн Византияысь. Субӧта — еврейясысь, Ерусалимысь; гӧйтан — важ Францияысь; шоколад, картупель — Америкаысь; вурун, сур — важ персъяс дорысь. А рочыд кымын? Школаын велӧдчӧм войтыр унджыкыс джын кывсӧ рочӧн шуалӧны; мукӧддырйи он тӧд весиг комиӧн али рочӧн сійӧ сёрнитӧ.
Роч сёрниын сы пыдди коми кыв вужйыд эм жӧ. Миян сёрниысь найӧясӧ вуджӧма кыв «турун». Сӧмын найӧ коминас и рочнас ӧтилаалӧмӧн шуӧны. Рочӧн «турын-трава». Бӧрын пондӧмаӧсь шуны: «трын-трава». Сэсся вежсьӧм кывйыс нин бара комиӧ воӧма. Ӧні нин асьным ог тӧдӧ, кысь сійӧ лоӧма трын-траваыс. Трыныс быттьӧ кутшӧмкӧ аслыснога турунлӧн торъя ним. «Шаньгаыд» коми кыв жӧ, абу роч. Куръя — коми жӧ, дай уна сэтшӧмыс.

КЫДЗИ МУКӦД КЫВЪЯСЫС УНА ЙӦЗЛӦН АРТМӦМАӦСЬ ӦТИ ВУЖЪЯСЫСЬ

Эм мӧд-мӧдпӧлӧс сёрниын ӧткодь кывъяс: некодас эськӧ абу вуджӧмаӧсь найӧ, а быдмӧмаӧсь ӧткодя, ӧткодь вужйысь. Сёрниыс быттьӧ мӧд нога, он лючки мукӧдсӧ гӧгӧрво. Пондан кӧ ёнджыка зунясьны, видлавны, — казялан: вужъясыс мукӧд кывъяслӧн ӧткодь.
Босьтам роч кыв «брат». Вужйыс, шуам, сэні сідзик и лоӧ, «брат». Сійӧ кывсьыс лоӧма уна выль кывъяс: «братство», «братский», «брататься». Брат — роч кыв. Видзӧдлан кӧ бокӧ, ылӧ, Индияӧ, шуам, либӧ Персияӧ, сэн на ногӧн воксӧ сідз жӧ шуӧны — «брат»-ӧн. Важ индус ногӧн вокыд лоӧ «братор», перс ногӧн «братар» жӧ. Тайӧ кывсьыс роч мозыд жӧ налӧн асланыс бара уна кыв артмӧма, вужйыс налӧн пыр ӧти, «брат».
«Брат» кыв вужйыс эз бокысь ло найӧ кывъясын: ай-мамсяньныс велӧдӧмаӧсь сідз, налы бара ай-мамсяньныс, ас котырысь, сідз важысянь. Брат кывйыс тайӧ важ индус нигаясӧ гижӧма, кор абу вӧлӧмаӧсь на рочьяс, немечьяс, литовечьяс, грекъяс. Дерт кывйыс колӧкӧ  вӧлі роч ай-мам йӧзыдлӧн, сӧмын налӧн гижӧдныс дыр эз ло. Кор рочыс, немечыс, прансузыс быдӧн вӧлі ӧтилаын олӧны, сэсянь пыр на сійӧ кывйыс локтӧ.
Сюсь войтыр кузяла сійӧ туялісны, кыдзи ӧніӧдз кывъясыс воисны, кыдзи сійӧ оліс-выліс кузь нэмнас. Найӧ гижалӧны словаръясӧ быд кыв, коді сюрӧ му вывсьыс, быдӧнлы места корсьӧны, быдӧнӧс важысянь туялӧны. Гижаласны да пондасны муртавны, гӧгӧр видлавны. Зэв сьӧкыд сійӧ уджыс, ёна лоӧ пукавны сы вылын.
Сідзи уна кывлысь корсисны вужъяс. Мукӧдыс вылысяньыс быттьӧ абу ӧткодьӧсь, некодкӧд оз люкасьны. Гыжйыштан, вуштыштан, да пондас тыдавны вужйыс, кытысь сійӧ артмӧма, кытчӧ сійӧ ладмӧ, мый, вӧлӧм, сійӧ важӧн лоӧ, мый ӧні лоӧ. Сідзи аддзисны: «брат» кывйыд, вӧлӧм, векӧвӧйя роч кыв, векӧвӧйя кыв важ персъяслӧн, индусъяслӧн дай уна мукӧдпӧлӧс йӧзлӧн. Этша, дерт, мӧд ногӧнджык мукӧдыс шуӧны, озджык «брат»-ӧн. Немеч ногӧн «брат» лоӧ — «брудэр», грекъяс ногӧн — «претер», латыньӧн — «пратер», прансуз ногӧн — «прер», немечлӧн важ ногӧн — «бротар», литовеч ногӧн — «бротэрэлис». Сідз жӧ босьтам кӧ «мать». Рочӧн — мать. Важ индус ногӧн — «матар», грек ногӧн — «метэр», латыньӧн — «матэр», важ Ирландияын олысь (кельтъяс) ногӧн — «матір», немечлӧн важ ногӧн — «муотар», ӧнія ногӧн — «муттэр», армяна ногӧн — «маир», литовеч ногӧн — «мотэ», славянскӧй ногӧн — «мати».

КОМИЛӦН РӦДВУЖ КОДКӦ ЭМ АБУ?

Коми кывъясыдлӧн рӧдвужъясыс уналаын жӧ эмӧсь. Босьтам кӧть лыд нимъяс. Комиӧн «ӧти». Удмуртлӧн (вотяк) сійӧ жӧ лоӧ — «одыг», кареллӧн — «укс», финнлӧн — «юкси», мордвалӧн — «ипкӧ», марилӧн — «иктэ», эстъяслӧн — «ыкс».
Венгрия со дзик нин мӧдарын, войнаясыд кӧ эз вӧвны, эз и кывлыны найӧс мукӧдыс, а «ӧти»-ыд сэн миян кодь жӧ — «ӧдь».
«Кык» кӧ шуны колӧ, удмурт шуас «кык», карел — «какс», финн — «какси», мордва — «капка», мари — «коктэт», эст — «какс», венгр — «кеттӧ». Ставас сэн тӧдчӧ, мыйкӧ ӧткодь эм. Ӧтдор войтыр олӧны ылын, мукӧдсӧ он кывлы, он аддзыв, сёрнитӧны ӧти ладӧн. Кывйыс ӧткодь нин эськӧ, да мый кутӧ кывйыс, сійӧ тшӧтш ӧткодь. Комиӧн «тӧв», «тӧл», шуасны: «та во пӧ тӧлыд кузь вӧлі». Удмурт сідз жӧ шуас — «тӧла», марилы — «тӧле».
Сідзи уна кыв позьӧ люкӧдлыны, уна кыв вермӧ ӧтлаасьны. Тойтӧ быдӧн, кодъясӧс ӧні ми казьтылім, ӧтмоза шуӧны, ёна, тыдалӧ, сійӧ важӧн сёйлывлӧма, век на быдӧн ӧткодя помнитӧны. Кыв вужйыс эськӧ мед нин, да уна кыв йывъясыс эмӧсь ӧтлаӧ мунӧны. Мыйла сійӧ? Весьшӧрӧ ӧд абу жӧ буракӧ. Сідз эз жӧ артмы. Тӧдӧмысь, весьшӧрӧ эз ло. Кывъясыс кӧ ӧти вужъяӧсь, сёрниыс буракӧ ставыс ӧти вужйысь петіны; сёрниыс кӧ ӧти вужйысь петіны, йӧзыс, тӧдӧмысь, важӧн ӧтилаын олӧмаӧсь. Эз кӧ дзик ӧтилаын овны, кутшӧмкӧ рӧдство вӧлӧма жӧ налӧн. Вӧлӧма, тыдалӧ, коркӧ сэтшӧм кад, кор войтырыд позтырӧнджык олӧмаӧсь, ӧтмозджык, вӧлӧм, сёрнитӧны. Зэв важӧн дерт миян важ коми войтыр овлісны ӧтлаын удмурткӧд, нӧшта важӧн гашкӧ овлісны кӧнкӧ ӧтлаын карелкӧд да финнкӧд, нӧшта важӧнсӧ коми йӧз эз вӧвны ылынӧсь венгръяскӧд. Рӧдыс ӧні паськалӧма, кывйыс юксьӧма, важ олӧмсӧ век на жӧ абу вунӧдӧмаӧсь, кыв вужъяснас ӧтилаӧ на волӧны.

КЫДЗИ, МЫЙЛА, КЫТЫСЯНЬ ЧУЖӦ ВЫЛЬНОГА СЁРНИЫС МУ ВЫЛАС

Сёрниыд вежсьӧ морт серти да места серти. Босьтам Сыктывса йӧзӧс. Найӧ шуасны «талун». Эжва кывтыдын сійӧс жӧ шуасны «тавун», Емва вожын — «тоон», Изьваын — «тон». Сыктыв йылын шуасны «кытчӧ мунад», Эжва кывтыдын — «кытчӧ мунанныд». Мукӧдлаын шуӧны «ки», мукӧдлаын «ти». Сыктыв йылын шуасны «абы», карын «абу», Час вӧлӧсьтын «абуч». Ӧти кыв оз ӧткодя шусьы, кывйыс быдлаын коми, да комиыс абу ӧткодь. Ӧтилаын ӧткодя шуасны кывсӧ, мӧдлаын мӧд ногӧн, ас ногнас. Кымын вӧлӧсьт мукӧдлаас, сымын и кыв.
Кытысь сійӧ артмӧ мӧд нога сёрниыс? Олігас да сёрнитігас ачыс и артмӧ. Мукӧддырйиыс кывбертігӧн кодлӧнкӧ выль кыв артмас, сійӧс пондасны дольны, паськалӧ матігӧгӧрас. Мӧдысь бара сідзи, мӧд выль кыв артмас. Мӧд вӧлӧсьтын сійӧ жӧ кыв кыдзкӧ мӧд ногӧн, ас ногнас артмас, аслас ногнас и кутас мунны. Мукӧдлаас кодкӧ рочасьысь морт петӧ, сылысь кутшӧмкӧ кыв сьмек вылӧ босьтасны, рочнас кӧ мыйкӧ прамӧя оз артмы. Мукӧдсӧ роч кывсӧ ас ногӧн гугӧдӧма. Сыктыв кузя шуасны «Вакрамеж», он и гӧгӧрво, мый сійӧ артмӧма «в ад кромешный»-ысь. Сідз сёрниыс пыр ӧтарӧ калькалӧ ёрта-ёртсьыс.
Торйӧн кӧ, некытчӧ ветлытӧг, йӧршитчӧмӧн кӧнкӧ олӧны, сэн пыр кывйыс пондас мунны аслыснырӧн. Кымын ылысмӧ, сымын аслысногаджык лоӧ. Отсалӧн сёрниыс абу Пальсалӧн кодь. Сыктыв вожсалӧн бара ёна ассяма лоӧ: вотякъясӧс муртса нин верман гӧгӧрвоны. Сэсся важ кывтӧ кӧ босьтам, абу ӧнія кодь.
Степан Перымскӧй дырйи комиыдлӧн этша мӧд ногаджык жӧ вӧлі, абу ӧнія кодь. Найӧ сёрнитлӧмаӧсь, гижлӧмаӧсь сэтшӧм кывйӧн, кутшӧмӧн ӧні вичкоясын лыддьысьӧны. 900 во сайын вичкоса гижӧдсӧ вайлісны болгаръяссянь. Важ болгар кывйӧн вӧлі гижӧма вичко гижӧдъястӧ; рочын пондісны сійӧс шуны церковно-славянскӧй кывйӧн. Юра, сюсьджык, озырджык войтырыс вичко гижӧд кодь кывъяснас пондісны сёрнитны. Сэтшӧм сёрнисӧ сэні быдӧн вӧлі гӧгӧрвоӧны, прӧстӧй йӧзыс тшӧтш. Сійӧ со вӧлӧма сюрс кымын во сайын. Ӧні вичкоса кывсӧ асьныс рочьясыс омӧля гӧгӧрвоӧны.
Ньӧжйӧник, тӧдчытӧг, ӧтарӧ вежсьӧ кывйыд. Вежсьӧмсӧ он вермы весиг казявны. Удораса морт кӧ шуас: «кудойтчаныд пӧ оз-ӧ ков?» — некод оз гӧгӧрво. Шуас кӧ бӧрын: асьныд пӧ шулывланныд: «керкасӧ пӧ колӧ кудовтны, ёг быдӧн», сэк вӧлись гӧгӧрвоан. Сідзи мукӧдлаас аслыснога кывйыс чужалӧны, мукӧдлаас вуналӧны, мукӧдлаас сійӧ кывнас некодӧс лоӧ шунысӧ, шуанторйыс бырӧ.
Важӧн вӧлӧм миянын «мой» нима зверъяс, тыын, вӧлӧм, вурд моз чери кыйӧны да олӧны. Ӧні найӧ быдӧн бырӧмаӧсь, сӧмын нимыс кольӧма «Моя ты» (ты ним) да мойыд нӧшта казьтыссьӧ: «мой лопта пелыса», — бӧжыс сылӧн лопта вӧлӧм, пелыс кодь… Быдлаын кывйыс ас ногыс олӧ, пыр ӧтарӧ ылыстмӧ, ывдортчӧ мӧда-мӧдсьыныс. Вермасны ылысмыны ёна, весиг оз кутны гӧгӧрвоны ёрта-ёртныс. Сійӧ янсалӧмыслы пом некӧн абу. Шуам, эськӧ ньӧжйӧ сёрниыс янсалӧ, да ёна дырӧн вермас дзикӧдз мӧд кылӧ пӧрны. Сідзи чужлісны, ӧні чужӧны выль кывъясыд. Первой неуна мӧд ногӧнджык кӧнкӧ сёрнитӧны, бӧрти ёнджыка торъяласны, дырӧн кык кыв лоӧ, пыр аслысногаджык, ӧткодьторйыс пыр дрӧбалӧ, молясьӧ, пырзьӧ. Бӧрын ӧдва пондас тшукласьны *. Вуж серти сӧмын вермыны пондан ӧтлаавны. Вежсьӧны сёрникузяясыс, вежсьӧ сёрниыс.
Вежсьынысӧ бара сэсся со мый серти лоӧ: йӧзыд ӧд быдӧн ёрта-ёртныскӧд орчча олӧны. Вермӧны гӧтрасигӧн гӧтырсӧ вайны ылысь, мӧдлаысь, сэсся воюйтӧны пыр ёрта-ёртныскӧд, пленӧ шедӧны, асьнысӧ босьтӧны. Сэки асьныс сорласьӧны. Сэсся пыр кутшӧмкӧ выльтор миянӧдз волывлӧ, ми сійӧс велӧдчам дай нимсӧ тшӧтш шуам. Ӧні деревняясын му вылӧ турун велалӧмаӧсь идкӧд тшӧтш кӧдзны. Туруныс эськӧ прӧстӧй «шыр анькытш», да модаыс рочсянь локтӧма, турунсӧ роч ногӧн шуӧны — «вика»-ӧн. Сідзкӧ быдӧнлӧн, вӧлӧм, кывъясыд, кутшӧм эм, вежсялӧны му вылын: рочлӧн и, прансузлӧн и, немечлӧн и, индийлӧн и, америкасалӧн и, мукӧдлӧн и. Ӧнія италиясалӧн сёрниныс абу латин нога, чужӧма водзсӧ латинысь, мукӧд кывъяскӧд сорӧн. Ӧнія индиясалӧн абу важ индиясалӧн кодь, а лоӧма санскритысь, важ индияса кывйысь.
Сідз жӧ вежсьӧма сёрниныс мукӧд коньӧркодьджык войтыръяслӧн, сьӧд йӧзлӧн. Налӧн сёрниныс вежсьӧ ӧдйӧджык миян дорысь. Найӧ этшаӧнӧсь, быдтор налӧн ӧдйӧ вежсьӧ. Мукӧдыслӧн Америкаын, Африкаын олысьяслӧн вежсьӧ сёрниыс сё воӧн, ветымын воӧн. Шуам, ветлӧдлӧмӧн местаысь местаӧ олӧны кутшӧмкӧ ичӧт котыра йӧз лунвывса Америкаын. Оланін налӧн зэв вӧра. Ветлӧны найӧ вӧрӧд неыджыд чукӧрӧн. Вӧрыс гырысь, йӧзыс этша. Мӧда-мӧднысӧ найӧ во дас и унджык оз аддзывны. Олӧны сӧмын асвыйӧныс.
Оліганыс ӧтчыд-мӧдысь пыр кыськӧ выль кыв артмылас. Важыс мукӧдыс вунӧ. Сідзтӧ ӧдйӧ налӧн кывныс вежсьӧ, выль кывйыс ӧдйӧ паськалӧ этша йӧз пиад. Вунан кывйыс ӧдйӧнджык жӧ вунӧ дай. Мукӧдлаас кымын сикт, сымын пӧлӧс и сёрни, мӧда-мӧднысӧ оз гӧгӧрвоны. Сы ӧдйӧ налӧн вежсьӧны сёрниныс. Сідзи овлывлӧ посни котыра йӧзлӧн сӧмын. Гырысь котыра йӧзлӧн сідз оз вермы лоны. Унаӧн кӧ ӧти сёрниӧн сёрнитӧны, кывйыс налӧн регыдтӧ оз вежсьы. Ёна кӧ ёрта-ёрт ордас волысьлӧны, сэки бара ньӧжйӧник вежсьӧ, сэки пыр ёрта-ёртыскӧд, кыдз шуасны, вермасны ӧти кывйӧ воны. Вежсьынысӧ дерт вежсьӧ да оз быдлаын ӧткодя ӧдйӧ. Вежсьӧны пыр, сувтны некор оз вермыны. Сідз важӧн вӧлі, сідз водзӧ лоӧ. Сідз выль кывъяс вермасны ньӧжйӧник чужны, ньӧжйӧник вермӧны сідз жӧ дзонь кывъяс бырны.

КЫДЗ СІЙӦ КЫВЙЫС ВЕРМАС БЫРНЫ, КЫДЗИ МУКӦД КЫВ ВЫЛАС СЁРНИЫС БЫРӦ

Вӧвлывлі сэтшӧм дивӧяс — сёрнияс бырлывліны. Сёрнитасны, сёрнитасны кутшӧмкӧ кывйӧн гашкӧ миллион мында йӧз, сэсся дырӧн налӧн кывныс дзикӧдз бырӧ, оз ло. Сы пыдди артмас дзик выль кыв, мӧд сикас. Сэтшӧм кывйыс абу ӧти, он весиг куж ставсӧ лыддьыныс. Насянь мукӧдлаас кольӧма гижӧдъяс, сӧмын тай лыддьыны ни гӧгӧрвоны найӧс оз позь. Церковно-славянскӧй кыв ӧні кулӧма нин, сы вылын сёрнитысь ӧні некод абу. Кулӧмаӧсь сідз жӧ, вошӧмаӧсь: санскрит кыв, важ персъяслӧн, важ немечьяслӧн, латин кывйӧн сёрнитысь войтыр. Найӧ быдӧн вошины кутшӧмкӧ сюрс, сюрсӧн-джынйӧн воӧн.
Кыдзи нӧ сійӧ вермис вошны дзонь сёрниног? Буракӧ сійӧ сёрниӧн сёрнитысь йӧзыс ньӧжйӧникӧн дугдалӧмаӧсь сэтшӧм кывнас сёрнитны, мӧд нога сёрни бурджык налы пондӧма кажитчыны, кокниджык. Найӧ ӧтарӧ ньӧжйӧникӧн, надзӧникӧн вӧтлісны, зырисны важ кывъяссӧ. Ӧти сюрс воӧн кӧ вермӧны сы мында кыв бырны да выльяс чужны, мый вермас лоны уна сюрс воӧн, — дас, кызь, сё сюрс воӧн? *

* Ӧні тӧдӧмаӧсь бура нин, мортыс пӧ му вылас олӧ уна сюрс, уна дас, а гашкӧ и сё сюрс во. Кыдз сійӧ тӧдісны, сійӧ висьталӧма мӧд нигаын — Рубакиныслӧн рочӧн: «Когда, как и почему появились люди на земле». Изд. Прометей.

КЫДЗ БЫДНОГА ВОЙТЫРЫСЛӦН СЁРНИЯСЫС ВОСЬТӦНЫ НИТШКАСЬӦМ ВАЖ ОЛӦМСӦ МОРТЫСЛЫСЬ

Важӧн мортыд оліс зверъяс ногӧн. Сійӧ вӧлі гашкӧ дас, а гашкӧ и сё сюрс во сайын. Морт рӧдыс зэв нин важся. Важся олӧмсӧ тӧдмалӧмаӧсь кыв серти жӧ.
Важӧн-ӧ, шуам, сулалӧ роч кывйыд, кодӧс быдӧн ми кывлывлам? Сійӧ позьӧ тӧдны важ нигаяс серти: видзӧдлы сӧмын, кутшӧм кывйӧн найӧс гижӧма. Эм роч нигаяс ӧкмыссё кымын арӧсаӧсь. Найӧс видзӧны библиотекаясын. Сэтшӧмъясыс эмӧсь Питирса публичнӧй библиотекаын. Кутшӧм кыв вылын найӧс гижӧма? Гижӧмаӧсь важ роч кывйӧн, кыдзи вӧлі сёрнитӧны рочьяс ӧкмыссё во сайын. Налӧн кывйыс сэки вӧлі ёнджыка мунӧ вичкоса кывлань, омӧльджыка ӧнія роч кывлань. Ӧти важ нигаын гижӧма: «рече царь, молю тя, отпусти ныне грех раба твоего, аще не любо ти, аз ворочуся дому моему». Со кыдз, вӧлӧм, сёрнитӧны важ роч йӧзыд, ӧні сійӧс найӧ со кыдзи нин шуасны: «царь сказал: прошу тебя, отпусти теперь грех твоего раба. Если тебе не любо, то я возвращусь в мой дом». Тӧдӧмысь, ӧкмыссё вонад ёна вежсис сёрниыд: важ кывъяс бырины, сы пыдди выльяс чужины, вежсисны сёрникузяясыс, сёрниногныс. 900 воӧн со кыдзи вежсьӧма роч кывйыд.
Сы моз жӧ вежсис италияса кыв. Ӧні найӧ шуасны: «чи ва пиано — ва сано». Сюрс, сюрсӧн-джынйӧн во сайын сійӧ жӧ торсӧ вӧлі шуӧны со кыдзи: «кви вадіт планум вадіт саным». (Коді ньӧжйӧ мунӧ, сійӧ ёна мунӧ). Италияса кыв сюрсӧн-джынйӧн вонад бара ёна вежсис. Сідз жӧ вежсисны мукӧд уна кывъяс.
Уна сюрс во сайын эз вӧвны рочьяс ни, немечьяс ни, прансузъяс ни, грекъяс ни, латинъяс ни, индусъяс ни, персъяс ни. Вӧліны кутшӧмкӧ мӧд йӧз, олісны найӧ кутшӧмкӧ местаын, сёрнитісны ӧти нога сёрниӧн. Сэсся найӧ содіны, дзескыд налы лои, кутісны разӧдчыны воддза оланінсьыс мукӧдлаӧ. Муналісны кытчӧсюрӧ, кодлы кытчӧ гаж. Муналіны ӧти мӧд бӧрся, чукӧр чукӧр бӧрся разӧдчисны мукӧдыс зэв ылӧдз важ оланінсяньыс.
Водзынджыксӧ тайӧ разӧдчӧм войтырыс сёрнитісны ас важ кывнас, кытчӧ велаліны ай-мамсяньыс. Сэсся выль местаад мукӧддырйиыс лолі налы мӧд ногӧн овны, паныдасьлыны выль аддзывтӧмторсӧ, вежӧртавны сійӧс, нимтыны кыдзкӧ выль лӧсьӧдӧм кывйӧн. Выль кывъяс пыр ӧтарӧ содіны. Сідз быд чукӧрлӧн. Сэсся выль кывъясыд паськалісны, вуджисны ӧтисянь мӧдӧ, сорласисны важ кывъясыскӧд, ай-мамсянь велалӧм кывъяскӧд. Важ кывъясыс кузянад асьныс вежсялісны, этша мӧд ногӧн пондісны шуасьны. Пыр сідзи мунны пондіс. Кузяӧн вежсьӧны быдсяматорйыс, войтырыс асьныс тшӧтш, ныр-вомныс налӧн. Сідз жӧ вежсьӧны шуанногъясыд.
Войтырыс асьныс эз казявлыны, кор налӧн этша мӧд ног шусьыссьыны кутіс кывъясыс. Сы понда пыр ӧтарӧ ӧкмӧ сэтшӧм аслыснога вежсьӧм кывъясыс. Ӧкмӧны кӧть ньӧжйӧ, да кузянад уна сэтшӧмыс содӧ. Вежсьӧмсьыс, содӧмсьыс да сёрниног вежсьӧмсьыс со мый лоис: важ ай-мам кылыс эз кут лоны важнога, важ оланінса кодьыс. Сійӧ вежсис, ньӧжйӧ эськӧ вежсис, да помӧдз вежсис. Сёрни вежсьӧ быдӧнлӧн, быд сикас мувывса олысь йӧзлӧн. Сэсся важ кывъясыс вунласисны, кыдзи и ӧні пыр вунласьӧны. Вунӧмтӧ ачыд весиг ӧтчыд он казяв. Кор вежӧрад усьӧ, сійӧ абу на инӧ помӧдз вунӧма. Помӧдз вунӧм бӧрад сійӧ дзикӧдз вошӧ, ньӧтчыд весиг он гарышт сійӧс. Сӧмын вошӧмсӧ он казяв, он тӧдлы. Вунӧдӧм важ кывъяс пыдди вермасны кутшӧмкӧ выль кывъяс чужны, кад сертиыс, олӧм сертиыс. Выль кывъясыд оз жӧ быдӧн ӧткодя паськавны: мукӧдыс регыдӧн ыджыда паськаласны, вуджӧны мукӧдлаӧ, мукӧдыс оз. Сідзи и чужӧны выльнога кывъясыд му вылад. Воддза помыс посни, тӧдчытӧм, сэсся пыр ыдждас, быдмас, аслысныра, торъя лоӧ.
Ыджыд вежсьӧмлы, тӧдӧмысь, ыджыдджык жӧ и кад колӧ. Кымын ылӧдз мунӧма аслысногыс, торъяланногыс, сымын уна пӧра колӧ. Уна-ӧ эськӧ ковмас пӧраыс, мед дзик мӧд кыв лоӧ? — Видзӧдлам. Висьталӧма нин вӧлі: уна нога кывйын лоӧмаӧсь ӧткодь кыв вужъя кывъяс, ӧти нога сёрникузяяс. Сэтшӧмторсӧ казялӧмаӧсь славяна, германеч, иранъяс, армянаяс, грекъяс, латинъяс, кельтъяс, литваяс, санскрит кывъясын. Тайӧ став кывйыс шусьӧны арий кывйӧн. Мӧдарсянь бара ӧткодьӧсь: коми, удмурт, мари, мордва, эст, финн, карел, лопар, вогул, венгр, нӧшта важ бырӧм йӧз, — «весь» кывъяс. Тайӧ ставыс бара лоӧны ӧти кыв котыр — угро-финн кыв котыр. Кывъясыс кӧ ӧти котырысь, на вылын сёрнитысь йӧзыс сідзжӧ ӧти котырысь лоӧны. Важӧн буракӧ воддза арий котырыс ставныс ӧти ногӧнджык сёрнитӧ вӧлі, угро-финн котырыс сідз жӧ дай. Ӧні кыкнан котырыс уна кыв чукӧр. Важӧн, тыдалӧ, кык кыв и вӧлӧма, торъявлытӧмӧсь.
Уна-ӧ эськӧ пӧра колӧ, мед важ ӧтторъя кывсьыс артмасны уна мукӧд кывъяс? Кымын во сайын ӧнія мӧд-мӧд пӧлӧс войтырыс ӧткодя вӧлі сёрнитӧны? Сійӧ пӧрасӧ колӧ лыддьыны уна сюрс воӧн. Ӧти сюрс ли, сюрсӧн-джынйӧн воӧн кывйыд оз вермы вежсьыны дзик тӧдтӧмӧдз, аслыспӧлӧс выль сикас сёрниӧдз пӧрны. Куш ӧтитор роч кывлӧн сюрс воӧн вежсьӧм, мӧдтор, — ыджыдджыка вежсьӧм. Рочьясыд кӧть омӧля, вермӧны на гӧгӧрвоны 100 во сайын гижӧм нигаяссӧ. Эжва-Сыктывса комиыд, шуам, сідз жӧ вермӧ гӧгӧрвоны Перымса комиӧс. Удмуртӧс (вотякӧс) он нин вермы гӧгӧрвоны. Найӧ важӧнджык нин янсалӧмаӧсь, дырджык нин торйӧнсӧ, ылынджык ёрта-ёртсьыс олӧмаӧсь. Эстъяслысь нӧшта омӧля гӧгӧрвоан, позьӧ шуны, сёрнисӧ дзик он гӧгӧрво, сӧмын кымынкӧ тӧдса кыв сёрнисьыс казялан. Сідзкӧ эстъяскӧд (эстонцыкӧд) нӧшта важӧн янсалӧма коми йӧзыд, нӧшта ылын ёрта-ёртсьыс олӧмаӧсь. Сэтшӧм нин олӧмаӧсь, дажӧ ӧтласа кывъясыс быдӧн вушмӧмаӧсь. Вушмыны кӧ сэтчӧдз вермисны, сідз кӧ дыр нин найӧ кыкнанныс янасӧн олӧны, олӧны уна сюрс во. Со мый дыра нин сёрнитӧны да олӧны тайӧ кывнас сёрнитысьясыс.
Сідзсӧ морт рӧдыд му вылад олӧ дас сюрс воысь унджык. Важӧн олӧмыс вӧлі мунӧ ёна ньӧжйӧ ӧнія дорысь. Сідзкӧ и сёрниыс ньӧжйӧнджык вежсис. Морт рӧдыс, мӧд ногӧн, олӧ му вылас уна дас сюрс воысь нӧшта унджык. Ӧд арий кывъяссьыс ӧтдор нӧшта на уна кывъяс эмӧсь му вылас. Мукӧдыс некыдз оз лӧсяв татчӧс сёрниӧ: вужйӧн ни, сёрникузяӧн ни, нинӧмӧн. Сэтшӧм кывъясыд важ еврейяслӧн, арабъяслӧн, финикияса олысьяслӧн, ассириясалӧн и нӧшта мукӧдлӧн. Тайӧ котырыс ставыс шусьӧ семит котырӧн. Ставыс найӧ ёна янсалӧны вужйӧн, сёрниногӧн арий кывъясысь.
Найӧ асьныс бара котыр, бара ӧти чукӧр, кыдзи арий чукӧр, либӧ угро-финн-коми чукӧр.
Сійӧ вот мыйысь тӧдчӧ: став семит кывйын казялӧмаӧсь уна ӧтласа торъяс: кыв вужйыс налӧн ӧткодьӧсь, сёрниногныс бара ӧтмоза мунӧ. Арабъяс здоровайтчигӧн шуӧны: «салям алейкюм», рочӧн кӧ сійӧ лоӧ — «мир на вас». Важ еврей шуӧ вӧлі нигаяс ногӧн: «шалом ляхем». Араб шуӧ: «бисмиллях» — «во имя Божие». Еврей шуӧ «бешемхаелохим». Сэтшӧм ӧтлаасян кывъясыс семит кывъясас зэв уна. Мыйла найӧ лоины? Тӧдӧмысь, эз прӧста. Буракӧ важӧнсӧ тайӧ семит кывъясыс петісны ӧти вуж кывйысь, кодӧн вӧлі важӧн став котырныс сёрнитӧны. Некутшӧм торъя семит кыв сэні эз вӧв, вӧлі сӧмын ӧтторъя семит кыв. Кутшӧм йӧз сэтшӧм важ семит ӧтторъя кывнас сёрнитысьыс вӧлӧма, — некод сійӧ оз тӧд; кӧн сійӧ овлӧма, — некод оз куж висьтавны. Кӧнкӧ сійӧ олӧма, быдмӧма, паськалӧма, воӧма Аравияӧ, Палестинаӧ, мукӧдлаӧ. Паськалӧм, разалӧм бӧрти тайӧ йӧзыс сэсся вежсьыны кутӧмаӧсь. Быд местаын вежсьӧмаӧсь аслысногӧн, оланногныс налӧн сідз жӧ аслысногӧн вежсялӧма. Сы серти кывныс тшӧтш вежсьыны пондӧма, важ ай-мам кывныс. Ӧти важ ӧтторъя ай-мам кывсьыс петі уна пи кывъяс; ӧти вужйысь быдмис уна вож. Дырӧн ӧтилаын кывйыс пондіс вежсьыны ӧтарлань, мӧдлаын — мӧдарлань, коймӧдлаын — коймӧдлань. Ӧти семит кывйысь лои уна семит кыв: еврейскӧй, арабскӧй, финикийскӧй, ассирийскӧй да уна на мукӧд кывъяс чужисны ӧти кыв вужйысь — семит кывйысь. Сідзкӧ став семит кывъясыс чужины сідз жӧ, кыдз арий кывъяс.
Кыдзи нӧ лоины кык торъя арий кывйыс, семит кывйыс да нӧшта коймӧд — угро-финн-коми кывйыс? Сійӧ бара жӧ лои дырӧн, зэв ньӧжйӧникӧн.
Арийяс, семитъяс, угро-финнъяс вӧвтӧдз вӧліны налӧн вужъясыс — рӧдвуж котырыс, кытысь найӧ бӧрти петісны. Став арийыслӧн вӧлі ас вуж йӧз, вужкыв, семитыслӧн бара ас вуж йӧз, вужкыв, угро-финныслӧн сідз жӧ. Кытысь, юаласны, сійӧ вуж йӧзыс, вужкывйыс? Дерт сетысь жӧ, кытысь лоӧны мукӧд кывъясыс: арий вуж йӧзыслӧн вужкывйыслӧн, семит вуж йӧзыслӧн вужкывйыслӧн да угро-финн вуж йӧзыслӧн вужкывйыслӧн бара ӧти вуж йӧз вӧвлі, ӧти вужкыв вӧлі, — сэтысь и найӧ дырӧн петіны. Сійӧ бара овлӧма важӧн, кор арий, ни семит, ни угро-финн вужкыв эз вӧвлы, кор тайӧ куим вожыс оз на вӧлі торъяв.
Торъявлынысӧ тайӧ куим вожыслы ковмис бара уна пӧра. Унджык ковмис арий чукӧр разалӧм ногӧ. Сійӧ пӧрасӧ колӧ лыддьыны уна дас сюрс воӧн. Этшаджыкӧн эз вермы артмыны.
Тайӧ абу на пом. Арий да семит кыв кындзи нӧшта на уна кыв эм, дзик аслысногаӧсь: важ вавилонса кыв, важ китаеч кыв, сэсся сьӧд войтырлӧн аслыспӧлӧс сёрни, гӧрд войтырлӧн Америкаын, нӧшта мукӧдпӧлӧс йӧзлӧн му вылын, — быдӧнлӧн аснога сёрни. Кытысь нӧ лоины тайӧ йӧзыс, тайӧ кывъясыс?
Морт рӧдыс ӧд ӧти. Кор? Кыдзи лоины? Сідз жӧ, кыдзи мукӧд йӧз разалӧны, мукӧд кывъяс паськалӧны: войтырыс — войтырсянь, кывйыс — кывсянь, выльыс — важсянь, важыс нӧшта важсянь, нӧшта важыс — сыысь важсянь. Сідз пыр водзӧ, кытчӧдз ог воӧ звер кывйӧдз, кыдзи сёрнитісны звер нисьӧ морт кодь войтыр.
Став войтырыс ӧти пӧрӧдаысь. Коркӧ налӧн вӧлі ӧткодь кыв, зверъяслӧн кодь. Сэки ставныс найӧ сёрнитісны горзӧмӧн да ки-кокӧн петкӧдлӧмӧн. Мичаа сёрнитны эз кужлыны, вежӧрныс эз тырмыв. Вежӧрныс эз вермы тырмыны, юр вемныс налӧн эз вӧв ӧнія йӧзлӧн кодь да. Кутшӧм налӧн вӧлӧма юр вемныс, тӧдмалӧмаӧсь сюралӧм важ йӧз юр лыяс серти. Сэтшӧм лыясыс сюралӧны уналаын: важ гуясысь, анмуясысь *, ва пыдӧсъясысь. Юр вемыс, местаыс юр вемыслӧн вӧлӧм ичӧт, ичӧтджык ӧнія медйӧй йӧзысь. Дыр-ӧ эськӧ колӧ, мед юр модаыс мортыслӧн вежсяс, мед юр лы пытшкӧсыс ыдждӧ? Сы вылӧ колӧ уна сё сюрс во *. Сідзкӧ со кымын во ковмис ӧти звер кывйӧс пӧртны морт кывъясӧ. Кӧть дырӧн, а артмӧмаӧсь жӧ морт сёрниясыд. Уна сё сюрс воӧн кӧ артмис сёрни, уна сё сюрс во жӧ олӧ му вылын йӧз. Сідзкӧ мортыд — зэв важтор. Сідзкӧ важтор сылӧн и сёрниыс.

* Сы понда Рубакинлӧн гижӧма бара нига: «Когда, как и почему появились люди на земле».

КУТШӦМ КЫВ МУ ВЫЛЫН МЕДСЯ ВАЖ

Кутшӧм кывйӧн пӧ мортыд медвойдӧр сёрнитлӧма, кутшӧм кыв му вылад медважыс? — юаласны унаӧн. Сы йылысь ӧти важ нигаын со мый гижӧма.
Во куимсё кымын сайын оліс Индияын ӧти сар — Джелеледдин Мохаммед, или Акбар, кыдз сійӧс ас костаныс нимтісны, — «Ыджыд» комиӧн кӧ. Унджык сарыд овлӧны сэтшӧм-татшӧм войтыр, ичӧт вежӧра йӧз. Акбар кыдзкӧ эз на кодь вӧв; зэв сюсь, зэв велӧдчӧм морт вӧлі. Тӧдмавны сылы гаж петі: кутшӧм кыв медваж му вылас, кутшӧм кывйӧн медводдза кывйыс пӧ му вылас еврейяслӧн вӧлӧма. Сійӧн пӧ Адам сёрнитлӧма, медводдза мортыс, ен гижӧдъяс серти. Акбар вӧлі аслысныра морт, йӧз кыв вылӧ эз эскы, эз эскы и ен нига кыв вылӧ. Быдтор вӧлі сійӧ ачыс видлалӧ, ачыс тӧдмалӧ. Ковмис тӧдны: збыль-ӧ еврей кыв медваж? Сетіс приказ: босьтны 12 ай-мамлысь 12 пузчужӧм кага (новорожденный), вайӧдны найӧс дворечӧ. Быдтыны сэн найӧс 12 арӧдз, лӧсьӧдны налы 12 немӧй видзысь.
Сарлысь кывзісны. Вайисны дворечӧ 12 пузчужӧм кага, Агры кар дорӧ. Челядьӧс быдтісны немӧй нывбабаяс. Некод на пытшкысь весиг ӧти кыв эз кужлы шуны. Некод на кындзи эз лысьтлы пыравны дворечӧ. Казялам кӧ пӧ пыралӧм, пырысь-пыр жӧ виам пыралысьсӧ. Кодкӧ кӧ волывліс, сӧмын дзиръя дорӧдз. Сэн сулаліс дзиръя видзысь, бара жӧ немӧй морт.
Коркӧ сэсся тыри 12 во. Челядь быдмисны. Акбар шуис: позьӧ пӧ нин видлыны, кутшӧм кыв вылын сёрнитӧны челядьыд. Ӧнӧдз пӧ ӧд найӧ некутшӧм сёрни бокысянь эз кывлывлыны. Збыль кӧ еврей кылыд медводдза кыв, еврей ног и сёрнитны пондасны велӧдчытӧм челядьыд.
Чукӧртіс Акбар сар быдлаысь ас дорас быдсяма велӧдчӧма сюсь йӧзӧс. Сэн вӧліны еврейяс, персъяс, индусъяс, арабъяс, халдейяс да нӧшта уна на мукӧдпӧлӧс йӧз. Став сюсь йӧзыс челядьӧс петкӧдтӧдз шуалӧны: менам кыв вылын пӧ пондасны сёрнитны тайӧ некутшӧм сёрниӧ велӧдтӧм челядьыд. Быд морт ыстысьӧ ас ен гижӧд вылас.
Вайӧдісны немӧйясӧн быдтӧм челядьӧс Акбар сар водзӧ. Сійӧ кутіс сёрнитны накӧд.
Мый жӧ лои? Челядь эз кужны сёрнитны некутшӧм кыв вылын. Абу эськӧ немӧйяс, да весиг кыв оз кужны шуны. Сӧмын ымзӧны да горзӧны лёкногӧн, кывтӧм пемӧсъяс моз.
Сёрнитӧдтӧг быдтӧм челядьяс сёрнитісны сӧмын зверъяс моз. Морт сёрни кывтӧгыд некутшӧм сёрни абу велалӧмаӧсь, сёрнитӧг олӧмаӧсь, сёрнитӧг быдмӧмаӧсь. Та серти ми аддзам, медваж кывйыд звер кывйыд и эм. Прӧстӧй горзӧм, оллялӧм, шенасьӧм — медважся сёрниног.
Акбар сар йылысь гижӧма важ нига вылӧ католическӧй поп, ен гижӧда серти олысь морт. Сідзи и гижӧма, кыдз ми висьталім, абу повзьӧма ен гижӧдыскӧд лӧсявтӧмысь.

МЕД КУЖНЫ КУТАН СЁРНИТНЫ МОРТ НОГӦН, КОЛӦ ВЕЛӦДЧЫНЫ

Мый колӧ вӧлі тӧдны миянлы, тӧдмаліс Акбар сар: важ йӧзыд вӧлӧм сёрнитӧны зверъяс моз. Мый сійӧ збыль сідз, позьӧ ыстысьны унатор вылӧ Акбар кындзи. Ӧні на ӧд миян олӧмын эм уна зверыскӧд ӧтласа торъяс. Сюрс во сайын ӧтласаыс унджык вӧлі, зэв важӧнсӧ нӧшта уна. Важӧн войтырыс му вылас дзик мӧд ногаӧсь вӧліны. Тушаныс, моданыс быдӧн вӧлі зверлӧн кодь. Олӧм-вылӧмыс сэтшӧм жӧ. Некутшӧм гырысь сарство важӧн эз вӧв, олісны важ йӧз прӧстӧй чукӧръясӧн, кымынкӧ гоз ӧтувтчӧмӧн, кыдзи тай ӧні олӧны ӧблезянаяс. Сёрнитісны найӧ зверъяс моз жӧ. Ёрта-ёртныслысь кӧ эськӧ йӧзыд сёрнитныс эз велӧдчыны, ӧні на сёрнитӧны немӧйяс моз, ки-кокӧн шенасьӧмӧн.
Ми вермам сёрнитны морт моз сӧмын ичӧтысянь сёрнитны велӧдчӧм вӧсна. Код кутшӧм ай-мам дорын быдмӧ, сэтшӧм кывйӧн и велалӧ сёрнитны. Ай-мам кыв медӧдйӧ сетчӧ велӧдчыны.

МОРТ СЁРНИТӦМЫН НЕКУТШӦМ ДИВӦ АБУ

Унаӧн шензьыласны морт сёрниыд вылӧ, чудесаӧн нимтӧны. Збыль ӧд сідзи, чудесаӧн и кажитчӧ уна сэн гӧгӧрвотӧм торъясыд да. Тайӧ гижӧдсьысь ӧні позьӧ аддзыны чудеса абу морт кывйыд. Мортыд быдтор, кодӧс оз вермы гӧгӧрвоны, чудесаӧн шуӧ. Гӧгӧрвоанторсӧ сідз оз нин нимты. Тӧдӧмысь, дивӧ кодь уна миллион морт ёрта-ёртнысӧ гӧгӧрвоӧны да, сӧмын сійӧс чудесаӧн оз на позь шуны. Став мортыс кӧ эськӧ ӧтпырйӧн дугдісны зверъяс моз сёрнитӧмысь да ӧтпырйӧ чужи му вылас став сикас морт сёрниыс, сійӧ эськӧ чудеса вӧлі. Сӧмын тай сэтшӧм дивӧыс эз вӧв, ни эз вермы лоны. Став сёрнитан кывйыс чужины ньӧжйӧникӧн, артмисны ӧти мӧд бӧрся. Важӧн сідз артмалісны, ӧні артмалӧны, водзӧ пондасны артмавны. Мӧд ног оз вермы некыдз лоны. Быд морт ньӧжйӧникӧн отсалӧ лӧсьӧдны выль кывъяс, выль сёрниног, а ачыс сійӧс оз казяв. Отсалам ми быдӧн, кор кутшӧмкӧ аслыснога кыв артмас миян, кыдзкӧ аслысногӧн кывсӧ шусьысяс, кыдзкӧ аслысногӧн сійӧ бергӧдчыссяс. Кывсӧ ӧд йӧзыс асьныс пыр вӧчӧны, лӧсьӧдны, пыр ӧтарӧ водзӧ да водзӧ. Сы вӧсна кывъясыд сёрниад ӧтарӧ вежсьӧны. Кодӧс ми асьным вӧчам, сійӧс оз нин позь чудесаӧн шуны. Кывъясыд вежсьӧны миянсянь, ассянь. Сідзкӧ кыв чужӧмын некутшӧм чудеса абу.

СТАВ ЙӦЗЫС РӦДЪЯС МӦДА-МӦДНЫСЛЫ

Шуасны — кывйыд пӧ медъёна торйӧдӧ йӧзсӧ мӧда-мӧдсьыс. Сійӧ дзик сідз. Сӧмын со мый оз ков вунӧдны: ӧти сикас котыр йӧзлӧн вермас лоны мӧд-мӧд пӧлӧс сёрни, мӧд сикас кыв. Балкан вылын олӧны уна йӧз славяна котырысь: сербъяс, черногоречьяс, болгаръяс да нӧшта уна мукӧдпӧлӧс. Сэн жӧ олӧны турокъяс. Славяна ставныс Кристосӧс тӧдӧны, Кристослы эскӧны; турокъяс Магометлы. Кутшӧм йӧз нӧ сійӧ Балканса турокъясыс? Да унджыкыс на пытшкысь славяна жӧ, сӧмын Кристос пыдди Магометлы эскӧны, ай-мам верасӧ мӧд вылӧ вежӧмаӧсь. Сы вӧсна найӧ ас войтыр пӧвстсьыс ӧтдортчӧмаӧсь, турокъяскӧд ӧтлаасьӧмаӧсь, пондӧмаӧсь сёрнитны турок кыв вылын, вунӧдӧмаӧсь ассьыныс славяна кывсӧ. Сідзинад кывныс налӧн вежсис, вирныс коли важыс. Сідзкӧ кывйыс вермӧ вуджны ӧти йӧзысь мӧдлы.
Лолывліс сэтшӧмтор: оліс ӧтилаын кутшӧмкӧ ичӧт котыра йӧз. Оліс ас выйӧн, бура. Уськӧдчисны на вылӧ кутшӧмкӧ воысь йӧз, вермисны найӧс, кусыньтісны ас кипод улас; жугӧдӧм йӧзсӧ нуӧдісны ас дорас, либӧ асьныс кольччисны овны выль муӧ, мырддьӧм муӧ. Став верӧсъясӧс уджӧдны пондісны, гӧтыръяссӧ мырдӧн аслыныс гӧтыр вылӧ босьталісны. Жугӧдӧм йӧзлы, тӧдӧмысь, лои велӧдчыны озыр, ён йӧз кыв вылӧ, гӧтыръясныслы сідз жӧ: выль верӧсъяс ног лои велӧдчыны сёрнитны. Налӧн челядьыд сэсся выль ногӧн жӧ пондісны сёрнитны, ён йӧзыдлӧн кылыс вермис этша йӧзыдлысь сёрнисӧ, кыдзи и асьныс найӧ, ён йӧзыс, вермисны ичӧт котыра йӧзсӧ. Тадзи со мырдӧн олӧмӧн вермас вежсьыны сёрнитан кывйыд. Тадзи немечьяс мырддисны Пруссияын славяналысь оланногсӧ, кывсӧ; венгеречьяс пӧдтісны ӧнія Венгрия местаын олысь йӧзлысь сёрнисӧ; рочьяс мырддисны места, олӧм-вылӧм, кывсӧ миян коми котыр йӧзлысь Мӧскуа гӧгӧрысь, дай мукӧдлаысь. На помысь, важ йӧз помсьыс, нинӧм мукӧдлаас эз коль. Татшӧмторйыс доза уна овлӧ му пасьталаад. Яренскӧйса, Совдорса рочыдлӧн кывйыс сӧмын роч, рочӧн сёрнитӧ, аслас вирыс джынвыйӧ, гашкӧ нӧшта унджык на, — коми.
Тайӧ став вӧснаыс унаысь овлывлӧ: кывйыс йӧзтӧ ӧти котырӧ пыртӧ, вирыс мӧдӧ. Шуам кӧть сідз: морт зэв лӧсьыда комиӧн сёрнитӧ, сы вӧсна сійӧс оз на позь комиӧн шуны, вермас лоны дзик мӧд рӧдысь. Овлывлӧ и мӧдарӧ: коми кыв вунӧдӧма нин, весиг оз куж сёрнитны, сы вӧсна сійӧс оз на позь комиӧн шуны, вермас лоны дзик мӧд рӧдыс. Овлывлӧ и мӧдарӧ: коми кыв вунӧдӧма нин, весиг оз куж сёрнитны, аслас вирыс, рӧдыс миян котырысь.
Уна сюрс, уна сё сюрс вонад унаысь йӧзыд вевъявлісны сорласьлыны ёрта-ёртыскӧд. Сідзи важӧн вӧвлывлі, сідзи и водзӧ лоӧ.
Коркӧ-некоркӧ став торъя кылыс вунӧ, мукӧдыс кулӧ. Став йӧзыс пондасны сёрнитны ӧти кыв вылын *, ставныс пондасны гӧгӧрвоны мӧда-мӧднысӧ. Сэтшӧм кывйыс ньӧжйӧникӧн быдмас ачыс. Ӧні нин ёна сорласьӧны кывъясыс. Зэв ылыс торъя сёрниысь мукӧд кывйыс паськалӧ зэв ыджыда, быдлаӧ, быд йӧз пытшкӧ. Сэтшӧм ӧтласа кывйыс бӧрын лоӧ зэв уна. Олӧмыс ачыс отсавны пондас ӧти пӧлӧс сёрнисӧ лӧсьӧдны, войтырыс ёнджыка пондасны волывлыны ёрта-ёрт ордас, сёрнитны мӧда-мӧдыскӧд, ӧткодь нигаяс лыддьыны. Сёрни модаыс ӧткодь налӧн лоӧ, став войтырыс ёрта-ёртсӧ гӧгӧрвоасны. Сэтшӧмыслы коркӧ быть лоны.

* Тайӧ Рубакин ас ногнас висьталӧ. Мукӧдыс мӧд ногӧнджык шуӧны.

Кор эськӧ сійӧ лоӧ? — Кор став йӧзыс вокъяс моз пондасны овны, кор ӧти котыр оз понды каттьысьны мӧд котыр вылӧ, кор йӧзыд оз пондыны виавны мӧда-мӧднысӧ, кор озыр, пӧт войтыр оз пондыны нартитны, дзескӧдны, жегдыны, чиркны коньӧр, тшыг войтырӧс, кор ӧти морт оз понды лыйлыны мӧд мортӧс, кор ӧти морт оз понды кыйӧдны мӧдсӧ мыждыны, кусыньтны да джагӧдны.



УДЖ, КАПИТАЛ ДА СӦВЕТ ВЛАСЬТ

Фабрикъяс ужалысь йӧз киӧ босьтӧм йылысь

Важӧн, ёна важӧн, ми, крестьянаяс, мутӧ небзьӧдлім прӧстӧй пу гӧрйӧн, либӧ омӧлик плугӧн. Ме ачым сэтшӧм вӧлі. Кужтӧгыд да тӧдтӧгыд он, буракӧ, бурджыктӧ лӧсьӧд. Пӧсь петтӧдзыд тільсян, лӧсьӧдан омӧлик гӧртӧ мутортӧ гӧрыштны. Чайтан важ батьяслысь, пӧльяслысь лӧсьӧдӧмсӧ медбурӧн. Он нин мӧд ног выль ног мӧвпышт удж нуӧдны.
Гӧра ӧтчыд муӧс. Локтіс ме дінӧ велӧдчӧм морт — фабрикант ордын уджалысь.
— Гӧран?
— Гӧра. Бӧрда да гӧра, кызмырдӧн-сорӧн. Кос мутӧ гӧрйӧй ньӧти оз босьт. Зэрсӧ виччысьны бара жӧ оз позь дай. Код тӧдас кор зэрас.
— Гӧрйыд оз босьт? Мый понда?
— Амысьыс * оз пыр. Пыр бӧрӧздаас петӧ.
Самӧй сійӧ каднас воис пиӧй сёйны корны. Мунім гортӧ. Велӧдчӧм мортӧс тшӧтш нуӧді. Пукалам пызан сайын, сёрнитам ӧтитор-мӧдтор йылысь. Вӧлӧмкӧ, менам гӧсьтӧй пиня-гӧр йывсьыд бура ёна тӧдӧ. Сёйсьӧм бӧрад пӧ ме тэнсьыд гӧртӧ видла.
Мунім гӧр дінӧ. Бергӧдліс сійӧс, видлаліс гӧгӧрбок. Довкйӧдлӧ юрнас. Абу, шуӧ, шань. Шыбитны пӧ колӧ татшӧм гӧртӧ. Босьтӧмыд пӧ кутшӧмкӧ ёсьтӧм пӧвтор, кӧртавлӧмыд гез помъясӧн гӧр бердад, дай мед эськӧ мичаа да кокньыда гӧрас. Тадзнад уджыд водзӧ оз нин ёна кут мунны. Вай пӧ лучшӧ этійӧ кӧртсӧ лӧсьӧдам гӧр бердад. Менам пӧ сьӧрын винтъясыс эмӧсь и, винтитыштам сӧмын.
Ме сулала шемӧс, видзӧда сы вылӧ.
 — Ог, — шуа, — ог эскы * тэд. Пӧръялан. Кыдзи нӧ позьӧ эта ыджда тувъяс вежны посньыдик винтӧн? Мый сэсь бурыс лоӧ?
Дырӧн веніс сійӧ менӧ. Лӧсьӧдіс кӧрт амысь, зэв зэлыда винтитіс, доддяліс вӧлӧс, мӧдӧдчис гӧрны. Аттӧ, кутшӧма вежсис гӧрйӧй! Сідзи и путкылялӧ му пластъяссӧ. Лёкысь вынтӧ песны, сё майбырӧй, оз ков, сӧмын кут гӧртӧ. Нимкодясьӧмӧйла этшӧс ог тӧд. 
 — Кытысь нӧ, — шуа, — бур мортӧй, тэ ме дінӧ усин?
«Бур мортыд» вӧлӧм сӧмын ме водзын бур, ас мелі кывнас. Сьӧлӧмыс тай сылӧн миян дорӧдз измӧма нин фабрикант бердад олігӧн. Сулалӧ вӧлӧм да юр садьнас ас ногыс вежӧралӧ, мӧвпалӧ аслыс унджык миянлысь пычкыны. Недыр мысти сувтім шойччыштны. Видзӧда да — бур мортӧй менам зепсьыс ключ кыскис, пондіс винтъяссӧ гӧр помысь бӧр перъявны.
— Мый нӧ тэ керан? — юала сылысь.
— Амысьтӧ перъя. Мем ӧд аслым колӧ жӧ гӧрныс.
— Эн, другӧ, перъяв! Вузав мем! Аслыд выльӧс вӧчӧдан.
— Мый огыс, вузала.
— Уна-ӧ коран?
— Уна-ӧ?.. Мешӧк вит-квайт сю.
— Ваньӧ, вай ӧдйӧ доддяв вӧвтӧ да ну гӧсьтсӧ гӧртӧдз. Мамыд мед сылы квайт мешӧк нянь сетас, гӧснеч пыдди кык чипан да петук, йӧв да вый пуктас.
Долыдпырысь кутчыси гӧр бердӧ. Гажаа сьӧлӧмысь уджалі му вылын выль кӧрт амыся гӧрйӧн. Зіля вешті сылысь донсӧ.
Олі-вылі, уджалі-гӧри. Уджалӧмысла гӧрйысь винтъяс личаліны. «Лоӧ, тыдалӧ, выль винтъясла карӧ лэччывны». 
Ветлӧдла карӧд, юася: 
— Кӧн нӧ татӧн сэтшӧм-сэтшӧм морт, кӧрта кӧлуйӧн вузасьысь, олӧ?
— Сійӧ ӧд мунліс нин тась ыджыд карӧ. Озырмис дай муніс. Зэв ыджыд завод сэтчӧ лӧсьӧдіс. Быдсяма дивӧсӧ пӧ вӧчӧны. Кӧрттӧ пӧ пуӧс моз розьӧдлӧны, чугунтӧ ваӧс моз кисьталӧны. Маті гӧгӧр сиктъясысь уна том йӧзӧс уджавны нуис аслас заводӧ. Найӧ и висьтавлӧны заводса керӧм-вӧчӧм йывсьыс.
Муні заводӧ. Паныдаси «бур морткӧд». 
— О-о-о! Важ тӧдса морт кыськӧ усьӧма? Лок, лок. Мый нин ветлан-мунан?
— Ме эськӧ тэ дінӧдз да. Мог суис. Винтъясыд личалісны, шыляліны.
— Кутшӧм али винт ӧні. Сылӧн кадыс коли нин. Ме тэд выль «добра» сета, нэм кутан казьтывны. Сӧмын, дерт, тайӧ донаджык лоӧ-а. Дзоньнас ӧні плугтӧ укладысь * вӧчӧма. Лок колӧ кӧ видзӧдлы.
— Дона-ӧ нӧ, — шуа, — татшӧм бур добраыс сулалӧ?
— Абу зэв дона. Кызь вит мешӧк сю.
— Абу тай эськӧ зэв дона да... Озырджык кӧ эськӧ вӧлі, пырысь пыр жӧ ньӧби да. Ӧні няньӧй оз судзсьы... Мат судзсьытӧгыд олӧмнад... Он жӧ босьт колантортӧ.
— Ого на тэа-меа матӧ воӧ, артмӧдчам. Ме — морт бур сьӧлӧма, тэ — веськыд, он пӧръяв. Вай мем гижӧдтор дай ну плугтӧ. Коркӧ тон мынтан. Тэ сайӧ оз вош.
Гортӧ локті — любӧӧйла вомӧй весьт оз топав. «Ӧні, мися, сэсся, баба, озырмам нин. Петавтӧ кутшӧм мича бур плуг вайи».
Семьякодьӧн нимкодясям, тӧлкуйтам зіля му бердӧ кутчысьны, овмӧснымӧс кыпӧдыштны, содтыштны ӧтитор-мӧдтор важ кӧлуй дінӧ.
Вешті плуглысь донсӧ, уджалі фабрикантлы, нажӧвиті сылы 25 мешӧк нянь. Заводиті аслым вылӧ уджавны. Видзӧда да — плугкӧд мыйкӧ лои: оз гӧр дай сӧмын. Тільси-тільси, песси-песси, некыдз эг вермы лӧсьӧдны, лои эновтны.
Гӧгӧрвои ме сэки мудерлунсӧ фабрикантъяслысь. Найӧ вӧлӧм нарӧсьнӧ сідзи вӧчӧны, мед эськӧ вӧчӧм торйыс асьсӧ вештӧм мысти регыд бырӧ либӧ помасьӧ.
— Тырмас! тырмас! — шуӧны крестьянаяс, му луалысьяс — пычкыны вир озыр йӧзлы, фабрикантъяслы. Ёна нин ми налы вылӧ уджавлім, уна сьӧм да эмбур налы содтім. Кузя нин найӧ мунісны миян гӧрб вылын. Мед жӧ став фабрикаыс и заводыс лоас миян, уджалысь йӧзлӧн! Немтор озырмӧдны ӧти мортӧс. Став нажӧткаыс мед ставыслы пырыштас, быдӧнлы кӧть ичӧтикаӧн да бур вайыштас!
Сэк лӧсьыдджыка пондас овсьыны: фабрикаса, заводса уджалысь йӧз гырысьджык дон пондасны босьтны; ми — гӧрысь-кӧдзысь йӧз, донтӧмджык машинаяс, плугъяс кутам ньӧбавны. Лыдтӧм-тшӧттӧм барышыс оз понды нем уджтӧм барин зептӧ пырны, мунас миянлы, уджалысь йӧзлы отсӧг вылӧ.

Гырысь керкаяс уджалысь йӧз киӧ босьтӧм йылысь

Важӧн каръясад озыр йӧзыд босьтасны вӧлі мутӧ, мыйта налы колӧ, потшасны сійӧс дай видзӧны уна во. Некутшӧм бур сэсь некод оз босьт. Коркӧ-некоркӧ локтас озыр морт ордӧ гырысь керкаяс вӧчысь велӧдчӧм морт, архитектор. Пондас петкӧдлыны озыр мортлы быдсяма плансӧ: мичаысь мича, лӧсьыдысь лӧсьыд.
Тэнад пӧ муыд прӧста куйлӧ, сувтӧдан кӧ сэтчӧ двореч (зэв ыджыд керка), мыйта барышсӧ ваяс. Озыр мортлы дыр оз ков мӧвпавны, юр жуглыны немторйысь. Ньӧбаліс зэв уна сёян-юан, уджалан кӧлуй, из, кирпич, кер да мукӧд пӧлӧс колантор. Ысталіс ассьыс йӧзсӧ уджалысьясӧс чукӧртны.
Ветлӧдлӧны найӧ гӧль йӧз оланінті, коралӧны тшыг йӧзӧс «бур» купеч ордӧ уджавны. «Локтӧй пӧ, уджалӧй. Вердас и удас сійӧ тіянӧс, кӧмӧдас и пасьтӧдас».
Тшыг йӧз малязіяс моз шызясны:
— Кӧні, коді сэтшӧм бур мортыс? Кӧні сійӧ олӧ?
— Оз-ӧ кыйны тайӧ миянӧс?
— Кутшӧм сэтшӧм миянӧс вердысь чужӧма?
— Оз-ӧ ылӧдлыны тайӧяс миянӧс?
— Эн полӧй, эн полӧй. Ёна жӧ ті полысьӧсь. Локтӧ мунамӧ! — тэрмӧдлӧны, найӧс корысьяс.
Дзонь чукӧр уджалысь йӧз мӧдӧдчисны купеч ордӧ. На дінӧ петіс кӧзяиныс мешӧк тыр сьӧмӧн да архитектор аслас планъясӧн.
— Мый, зонъяс, тшыгӧсь, пасьтӧмӧсь?
— Быдсямаыс эмӧсь. Кысь нӧ миянлы бур паськӧмъясыс. Сёйӧм-юӧмсьыд тай эськӧ ми вок коддьӧмыдлы ёна нин видзчысьны лоӧ да: кынӧмыд пыр тыртӧм. Гортса олӧм омӧль жӧ дай: семья котыр олӧны кӧдзыд, пемыд инын, тшыг нисьӧ пӧтӧсь, челядь дугдывтӧг равзӧны — сёйны корӧны. Вот мынтыны немторйӧн — сьӧм абу.
Кымынӧс нин воттӧ мынтытӧмысь тюрмаӧ пуксьӧдісны. Сэсся со, пасибӧ, тіян ыстӧм йӧзыд татчӧ вайӧдісны.
— Кыдз нӧ бара жӧ отсавтӧгыс, — шуӧны купеч да архитектор. — Ті ӧд сэтшӧм жӧ йӧз. Аддзам тіянлысь гӧльлунтӧ да со и отсыштны кӧсъям. Сӧмын сы пыдди миянлы неуна уджалыштӧй. Нолтӧ, коді тіян пытшкын черӧн да пилаӧн, зырйӧн да ёсьнырӧн да вӧлӧн кужӧ вӧдитчыны?.. Ставныд! Бур! Мунӧ нӧ сёйыштӧй да сэсся и удж вылӧ.
Зіля босьтчисны гӧль йӧз уджавны. Ӧти здукӧн весалісны кушинтӧ, шыльӧдісны ставсӧ, кытчӧсюрӧ гу кодъялісны архитектор индалӧм серти. Йӧзыд кодзувкот моз вӧрӧ удж вылын. Кӧзяиныс ветлӧдлӧ на костті да сӧмын нюмъялӧ, водзвыв арталӧ барыш кульӧмсӧ.
Эз тай дыр ков деньгаыдлы керкатӧ сувтӧдны. Лёка регыдӧн гымгисны ыджыд-ыджыд коромина. Пытшкӧссӧ сэсся кутшӧм лӧсьыда вӧчисны! Быд вежӧсӧ электричество нуӧдісны, эжӧдӧм небыд стул, диван сувтӧдалісны, купайтчанін весиг ӧти вежӧсӧ лӧсьӧдісны. Мыйсӧ эз ваявны керка пытшкад! Дивъя сэсся сэтшӧминад овны: югыд, шоныд, кыпыд, гажа. Лолыд ачыс ветлӧ.
Керка эштӧм бӧрад тай купечыдлы мустӧмӧсь лоины гӧль йӧзыд. «Мунӧ пӧ сэсся кытчӧ гажныд, дыр пӧ нин ме тіянӧс верді, юкталі, кӧмӧді, пасьтӧді. Нэм чӧж пӧ ӧд сэсся ӧти мортыд та ыджда араватӧ он вермы вердны-удны». Коньӧр уджалысь йӧз сявкнитчисны разі-пельӧ, овны тшыг нисьӧ пӧтӧн мӧд «бур морт» кыптытӧдз.
Купеч зэв небыдика босьтіс сой пӧлӧдыс архитекторӧс, меліника шуис: 
— Зэв ыджыд пасибӧ тэныд татшӧм ыджыд бур керкатӧ сувтӧдӧмысь! Мӧдысь ковмас да, бара тэнӧ чукӧстла.
Кольччис ӧтнас купеч ыджыд короминаӧ, долыдысла этшсӧ оз тӧд. Ӧд став бурыс, став нажӧткаыс, уджалысь йӧз пӧсь вир киссьӧмӧн перйӧмыс, коли сійӧ зептӧ! Дерт сэсся нимкодясьтӧг он ов. 
— Кымын вой узьтӧг коли тайӧ керка сувтӧдігӧн. Сэн архитекторкӧд сёрнит да, тонӧ уджалысьлы нянь сет да. Ёна и мудзи. Ӧдва мыні тайӧ уджысь, — мӧвпалӧ купеч небыд улӧс вылын выль керкаын пукалігӧн.
Тадзи вӧлі важӧн, сар дырйи. Ӧні крестьянаяс да уджалысь йӧз власьтсӧ ас кипод улас босьтӧм мысти шуисны: 
— Тырмас сэсся нем уджтӧмъяслы красуйтчыны, овны миян киӧн лэптӧм гырысь короминаын-керкаын! Ми лун и вой пӧсь петтӧдз тільсям, вӧчам добра. Ӧнӧдз сӧмын вӧчӧмсӧ и аддзывлім. Став миян лӧсьӧдӧм бурнас нэм чӧжныс овлісны еджыд небыд киа баринъяс. Ӧнісянь асьным, став мувыв уджалысь йӧзыс, пондам пӧльзуйтчыны гырысь керкаясӧн! Быд вӧчӧмторйӧн мед вӧчысьыс олас!

Быд сикас уджалысьяслӧн ӧтувтчӧм

Ме, крестьянин, лӧсьӧдлі аслым став паськӧмӧс асшӧр вурунысь, аслам киӧн.
Воис ӧтчыд ме дінӧ велӧдчӧм морт.
— Аслам зільлунӧн, — шуӧ, — да уна тӧдӧмӧн вӧчи машина. Ӧти часнас вермӧ пуд вурун печкыны. Сӧмын вуруныс менам абу, дай ньӧбныс нинӧм вылӧ. Вай тэ ньӧб, оз кӧть менам прӧста кут туплясьны машинаӧй.
— Уна-ӧ нӧ коран?
— Уна-ӧ?.. Он ӧд со куж корныс... Нёль во тай наперво ачым тшыгъялі тайӧс лӧсьӧдігӧн-а.
— Уна-ӧ нӧ менам печкан? Матӧ ӧд воа тэнад машинаӧн. Ог вермыв весиг вештыныс сійӧс.
Немтор эз артмы кык друглӧн, эз вермыны лӧсьӧдчыны.
Локтіс миян дінӧ озыр морт, кывзыштіс сёрнинымӧс.
— Волы, — шуӧ машина вӧчысьлы, — ме ордӧ, сёрнитыштам мекӧд машина йывсьыд.
Озыр морт ньӧбис машинатӧ, ньӧбис матігӧгӧр крестьяналысь став вурунсӧ, стрӧитіс фабрика, чукӧртіс гӧль йӧзӧс уджавны сэн. Копыртчӧмаӧсь коньӧр гӧль йӧз, шойччыны оз эштыны уджалӧны.
Озыр морт сарскӧй закон серти нажӧвитчис йӧз уджӧн. Став вӧчӧмторсӧ лыддис асласӧн. Восьтіс лавкаяс, кутіс йӧз вочӧм кӧлуйӧн вузасьны.
Ӧтчыд прикащикыс юалӧ сылысь: 
— Кыдзи нӧ кутам вузасьны? Пудӧн?
— Ланьт! Сэтшӧм пуд ме тэд петкӧдла! — равӧстіс мый вермӧмсьыс купеч. — Сідзтӧ вузасигӧн ӧд ставыс пырысьтӧм-пыр гӧгӧрвоасны уна барыш воӧмсӧ, йӧй! Вежӧрав: ӧд пуд вуруныс миянлы аслыным сулалӧ дас кык – дас кӧкъямыс шайт; пуд вурунсьыс петӧ 250 чувки гоз. Куим шайтӧн кӧ гоз мӧдам вузавны, 750 шайт пудсьыс босьтам. Гӧгӧрвоан? Вӧсньыдик нывбаба чувкиыд пуд вурунысь петӧ 400 гоз. Нёль да джынйӧн кӧ гоз пондам вузавны — 1800 шайтыд сэн и эм. Босьтам нӧ эсійӧ вӧсньыдик тыв кодь торсӧ, баруньӧясыд тай чужӧмас новлӧны, — сэсь мыйта барыштӧ босьтам! Аршынӧн сійӧс пондам вузавны. Аршыныслӧн сьӧктаыс сӧмын ӧти зӧлӧтник. Пудас лоӧ... 3840 зӧлӧтник. Аршынсӧ куимӧн да джынйӧн пондам вузавлыны. Нолтӧ тшӧтки вылад пуктыв, уна-ӧ барышыс пудсьыс воас.
— 13 440 шайт.
— Аддзан мыйта!
Крестьяниныд вӧлӧм пуд вурунтӧ грӧшысь вузалӧ фабрикантыдлы. Сійӧ пудйысь вӧчӧм торсӧ ньӧбны налы колӧ вӧлі дзонь сикткодьнас уджавны фабрикантлы.
Важ пӧраӧ, сар дырйи, ӧтмоз виртӧ пычкылісны карса уджалысьяслысь да крестьяналысь. Найӧ вӧліны лысьтан мӧс кодьӧсь. Лун и вой пессисны, озырмӧдісны нем уджтӧм баринъясӧс. Асьныс пыр тшыг нисьӧ пӧтӧн олісны, кӧмтӧг, пасьтӧг, кӧдзыд-пемыд инын.
Ӧнія власьт, власьт уджалысь йӧзлӧн, путкыльтіс тайӧ лёк олӧмсӧ, выль ног лӧсьӧдіс. Нем уджтӧм озыр йӧзлысь мырддисны фабрикаяссӧ, заводъяссӧ уджалысь, тільсьысь-пессьысь гӧль йӧзлы. Гырысь школа ӧдзӧсъяс восьтісны уджалысь йӧз челядьлы жӧ. Велӧдчӧм йӧзӧс, тӧдысь йӧзӧс чукӧстісны отсасьны сувтӧдны кок йылӧ гӧль йӧзӧс.
Ӧнія власьтыд дырйи некутшӧм уджавтӧм мортлӧн оз вермы лоны му ни, фабрика ни, завод ни; оз вермы нажӧвитчыны велӧдчӧм тӧдысь морт пыр ни.
Ставыс ӧні, мый эм миян му вылын, — уджалысь йӧзлӧн. Быд вӧчӧмторйӧн, быд вӧчӧмторйысь босьтӧ бур уджалысь морт.



УЧРЕЖДЕННЬӦЯСЫН
КОМИӦН ГИЖАСЯН УДЖ НУӦДАН
ТУЙДӦД

Кывводз

Ӧні быд йӧз миян республикаын мырсьӧны, сюйӧны школаясӧ, учрежденньӧясӧ ас кыв. Миян Обисполком бердын лӧсьӧдӧм комиссия сідзи жӧ мырсьӧ коми кывйӧ вуджӧдны законъяс, туйдӧдъяс, мед эськӧ коми йӧзлы быдтор вӧлі гӧгӧрвоана. Роч кывнад гижасигъясӧн уна коми йӧз оз тӧдны, мый гижӧма. Лыддясны налы рочӧн да тшӧктасны кырымавны. Мужик ассьыс овсӧ кужыштӧ гижны, — босьтас дай кырымалас. Юалан кӧ, мый кырымаліс — висьтавны оз вермы, абу гӧгӧрвоӧма, кӧть мед сэні гижӧма асьсӧ мыждӧм йылысь.
Коми кывйӧ вуджны регыдӧн зэв сьӧкыд, — ставсӧ шыльыда шуны уна кыв оз судзсьы. Сы понда тайӧ туйдӧдсӧ лӧсьӧдігӧн ёна лои мӧвпавны, кыдзи шуны мукӧд канцелярскӧй кывъяссӧ. Медся ёна дзугӧны мукӧд йӧзлӧн роч канцелярскӧй кывйӧ пырӧм терминъяс. Сэтшӧм термин кывъяссӧ некыдз он вермы шуны ни рочӧн, ни комиӧн. Босьтам рочьясӧс. Найӧ канцелярскӧй кывйӧ пырӧма нин зэв уна мукӧд пӧлӧс кывъяс: немечьяслӧн, прансузъяслӧн да мукӧд йӧзлӧн. Миянлы лоӧ сідзи жӧ сюявны сэтшӧм кывъяссӧ да водзысь водзӧ ньӧжйӧник содтавны кыв пӧвстӧ выль кывъяс да найӧс бура тӧдмавны, гӧгӧрвоны. Туйдӧд лӧсьӧдлігӧн миянлы лои колявны уна кыв роч ногӧн, дерт эськӧ абу мича и гӧгӧрвоана да, первойтӧ лоӧ тадзи. Водзӧ, кор кыв пондас шылявны, сэки найӧ асьныс кутасны вежсьыны.
Туйдӧд лӧсьӧдлӧма кыдзи-мый позьӧ дженьыда, мед эськӧ этшаджык рӧскодӧн да ӧдйӧджык вермам заводитны ас кывйӧн уджавны. Ӧні ми ставным на велӧдчам; водзӧ, кор бура велалам, позяс лӧсьӧдавны бурджык туйдӧдъяс. Медся сьӧкыд туйсӧ писькӧдны, кор ордымыс кутас паськавны — сэки оз нин ло сэтшӧм сьӧкыд водзӧ мунны. Коми крестьянин тай шулас: сьӧкыд пӧ панныс, водзӧтӧ пӧ мунас, сідз жӧ и тайӧ удж.
Тайӧ книгалы пуктӧма мог — туйдӧдны учрежденньӧясын да судъясын нуӧдны удж коми кывйӧн.  […] 

Учрежденньӧяс йылысь

§ 1. Учрежденньӧяс вермасны лоны государственнӧяс, общественнӧяс, партийнӧйяс, частнӧйяс. Тайӧ туйдӧд лӧсьӧдӧма сӧмын государственнӧй учрежденньӧяслы.
§ 2. Государственнӧй учрежденньӧяс юклысьӧны: центральнӧйясӧ, обласьтувсаясӧ (губерняувсаясӧ), уездсаясӧ, районсаясӧ, вӧлӧсьтувсаясӧ, сиктсаясӧ.
§ 3. Учрежденньӧяс мӧда-мӧдкӧд гижасьӧны учрежденньӧясӧс шӧрӧ кольтӧг: центральнӧй — обласьтувсакӧд (губерняувсакӧд); обласьтувса (губерняувса) уездсаяскӧд; уездса — районсаяскӧд, вӧлӧсьтувсаяскӧд; вӧлӧсьтувса — сиктсаяскӧд. Улісянь гижигӧн тадзи жӧ вылысь вылӧ.
§ 4. Коластӧ учрежденньӧясӧс кольӧмӧн гижасьны оз позь. Колӧ тӧдны сӧмын медматыса ас вылын да медматыса ас улын учрежденньӧясӧс (юралысь мортъясӧс).
§ 5. Быд учрежденньӧлӧн центрсянь вӧлӧсьтӧдз эм асланыс удж нуӧдан юк: военнӧй — тӧдӧ военнӧйӧс, земельнӧй — земельнӧйӧс, судебнӧй — судебнӧйӧс, Исполком — Исполкомъясӧс, тадзи водзӧ.
Содтас: Исполкомъяс обласьтын, уездъясын, вӧлӧсьтъясын асланыс вежтас пытшкын эмӧсь медся ыджыд учрежденньӧяс. Найӧ вермӧны учрежденньӧяслысь, асланыс удж нуӧдан туйысь кындзи, тшӧктӧмӧн корны, мый налы ковмас, тшӧктыны вӧчны удж мунӧм йылысь докладъяс, видзӧдны уджъяс мунӧм вылӧ. Исполкомъяс вермӧны выліса Исполкомъяс пыр нуӧдны сёрни быд государств. учрежденньӧын юралысьясӧс чӧвтӧм йылысь да индыны на местаӧ выль войтырӧс.
§ 6. Учрежденньӧяс юклысьӧны: юкӧдъяс вылӧ, юкӧдувъяс вылӧ, делопроизводствояс вылӧ. Юкӧдъяс вермасны лоны гырысь обласьтувса, уездса учрежденньӧясын; юкӧдувъяс — юкӧдъясын; юкӧдувъясын — делопроизводствояс. Вӧлӧсьтъясын вермасны лоны сӧмын делопроизводствояс.
§ 7. Быд учрежденньӧын овлывлӧ юралысь. Став уджыс учрежденньӧясын мунӧ сійӧ туйдалӧм, индалӧм, тшӧктӧм серти.

Служитысьяслӧн уджъясыс

Юралысьяслӧн

§ 8. Учрежденньӧын юралысь босьтӧ ас вылас удж видзӧдны: мед шыльыда мунас учрежденньӧын став уджыс, мед юкӧдъясын, юкӧдувъясын, делопроизводствоясын уджалысьяс вӧлі тӧдӧны чорыда ассьыныс уджнысӧ. Аснаукӧн выліса учрежденньӧсянь тшӧктытӧг должносьт эновтӧмысь мыжмӧ сӧвет законъяс серти. Юралысь вермӧ уджалысьясӧс пуктавны и чӧвтавны, бӧрйӧм войтырӧс кындзи. Юкӧдъясӧн, юкӧдувъясӧн заведуйтысьясӧс пуктӧм да чӧвтӧм йылысь юӧртӧдӧ выліса учрежденньӧлы.
§ 9. Учрежденньӧясын юралысьяс вермасны лоны: срок кежлӧ йӧзӧн бӧрйӧм войтыр, гырысь начальствоӧн бӧрйытӧг, некутшӧм сроктӧг пуктӧм войтыр. Некутшӧм юралысь оз вермы лоны бӧрйытӧг да начальство пуктытӧг.
§ 10. Быд учрежденньӧса юралысьяс нуӧдӧны став уджсӧ асланыс выліса учрежденньӧяс туйдалӧм, индалӧм, тшӧктӧм серти.
§ 11. Став воӧм гижӧдъяссӧ юралысь видлалӧ, тӧдмалӧ учрежденньӧӧ воан лунас жӧ, оз кӧ вермы сійӧ лунӧ — кольӧ мӧд лунӧдзыс. Кык лунысь дыр видлавтӧг гижӧдъяс кутны оз позь. Быд гижӧд вылӧ юралысь пуктӧ ассьыс резолюция — кодлы мый колӧ вӧчны гижӧд сертиыс, кутшӧм срок кежлӧ.
§ 12. Резолюцияяс пукталӧм бӧрын ставсӧ сетӧ секретарыслы.
§ 13. Петан гижӧдъяс видлалӧ веськыда-ӧ вӧчӧма да кырымавлӧ. Кырымавлӧм бӧрын сетӧ секретарлы.
§ 14. Юралысьлы колӧ корны, кор ковмас, аслас отсасьысьяссянь доклад удж мунӧм йылысь. Юралысь веськыда туйдалӧ-индалӧ, кыдз колӧ нуӧдны удж аслас отсасьысьяслы. Оз кӧ мукӧддырйи ачыс тӧд кыдзи вӧчны — корӧ туйдӧдӧм аслас выліса учрежденньӧысь.
§ 15. Могӧн учрежденньӧӧ локтӧм войтыркӧд юралысьлы колӧ лючки веськыда сёрнитны, тӧдмавны налысь могсӧ, висьтавны, кыдзи-мый колӧ вӧчны найӧ мог серти. Мога войтырлы кӧ колӧ кутшӧмкӧ справкаяс — ыстӧ отсасьысь дінӧ, код ордын сэтшӧм справкаясыс.
§ 16. Выль юралысь пуксигӧн, учрежденньӧысь став делӧяссӧ, книгаяссӧ, гижӧдъяссӧ, деньгасӧ, кӧлуйсӧ важ юралысьыс сетӧ босьтана-сетана акт серти ставсӧ лыдӧ босьтӧмӧн. Мыйкӧ кӧ оз судзсьы важ лыдӧ босьтӧм книгаяс серти — мыжмӧ ачыс.
Татшӧм актсӧ колӧ вӧчны куим экземплярӧн: 1) выль пуктӧм мортлы, 2) службаысь петысь мортлы 3) выліса учрежденньӧыслы. (Видзӧд форма 1 №).
§ 17. Тайӧ туйдӧдӧ гижалӧма сӧмын, мый инмӧ став учрежденньӧясын юралысьясӧдз. Удж вермас лоны ӧти учрежденньӧын ӧти пӧлӧс, мӧдын — мӧд пӧлӧс, сы понда быд юралысьлы ыстыссьӧ аслас выліса учрежденньӧсянь торъя туйдӧд.

Секретаръяслӧн

§ 18. Секретаръяс Исполкомъясын бӧрйыссьӧны Исполкомса шленъяс пӧвстысь срок кежлӧ. Татшӧм секретаръяс шусьӧны шлен-секретарӧн.
Мукӧд учрежденньӧясын секретар должносьтӧ некутшӧм сроктӧг пуктӧ юралысьыс. Татшӧм секретаръясыс шусьӧны — техническӧй секретарӧн.
§ 19. Секретар медся матыса отсасьысь юралысьлӧн. Сы пыр мунӧ став гижасьӧм уджыс учрежденньӧлӧн.
§ 20 Секретарлы колӧ видзӧдны, кутшӧма мунӧ уж мукӧд отсасьысьяслӧн: оз-ӧ куйлыны вӧчтӧг гижӧдъяс, оз-ӧ вӧчан срокъяссӧ нюжйӧдлыны.
§ 21. Став воӧм да петан гижӧдъяс мунӧны секретар пыр со кыдзи: воӧм пакетъяс дежурнӧй книгаӧ пасйӧм бӧрын восьталӧ, тӧдмалӧ гижӧдъяссӧ. Сы бӧрын сетӧ тӧдмавны, резолюцияяс пуктавны юралысьлы. Юралысь видлалӧм бӧрын сетӧ регистраторлы книгаӧ пасъявны да сетавны учрежденньӧын уджалысьяслы резолюцияяс серти.
Петан гижӧдъяс доклад вылӧ вайӧны мукӧд отсасьысьяс (юкӧдъясӧн, юкӧдувъясӧн, делопроизводствоясӧн заведуйтысьяс) асьныс, ассьыныс кырым пуктӧм бӧрын, веськыда юралысь дінӧ. Юралысь, кырымавлӧм бӧрас, сетӧ секретарлы адрес серти ыстыны.
§ 22. Секретар тшӧтш юралысьыскӧд нуӧдӧ гуся гижасян удж. Гуся гижӧдъяс видзӧ ас кипод улас торъя бур томана шкапын. Гуся гижӧд йӧзлы висьтавлӧмысь чорыда мыждысьӧ.
§ 23. Тайӧ уджъясысь ӧтдор секретар нуӧдӧ со кутшӧм уджъяс: 1) лыд вылӧ босьтӧ став уджалысьсӧ учрежденньӧысь нимпасӧ гижалӧмӧн, 2) нуӧдӧ нимпас военнообязаннӧйяслы (Военнӧй Комиссариатӧн ыстӧм форма кузя), 3) видзӧ учрежденньӧса библиотека каталог серти (форма 2 №), 4) видзӧ делӧяс архивын лыдӧ босьтан книга серти (форма 3 №), 5) корсялӧ архивысь ковмӧм справкаяс, 6) гижӧ докладъяс учрежденньӧын удж мунӧм йылысь (форма 5 №), 7) гижӧ сыӧдз инман гижӧдъяс да мукӧд гижӧдъяс юралысь тшӧктӧм серти. 8) нуӧдӧ заседанньӧяс (собранньӧяс) вылын сёрнигижӧд (форма 6 №).
§ 24. Кутшӧм учрежденньӧын абу лӧсьӧдӧма торъя должносьт стрӧйбаяс, кӧлуйяс вылын комендантлӧн, нуӧдӧ сылысь уджсӧ.
Комендантлӧн уджъясыс со кутшӧмӧсь: 1) лыд вылӧ босьтны став пызан, улӧс да мукӧд кӧлуйяс, 2) лыд вылӧ босьтны стрӧйбаяс, 3) видзӧдны, мед нинӧм оз жугӧдлыны, гусявлыны, 4) жугавлӧм стрӧйбаяс, кӧлуйяс ас пӧраӧ выльмӧдавны (водзвыв та йылысь юралыськӧд сёрнитны колӧ), 5) видзӧдны, мед пачьяс, трубаяс вӧліны дзоньӧсь, 6) лӧсьӧдны пӧжаркӧд вермасян кӧлуйяс.
§ 25. Секретар туйдӧдӧм улын вермасны лоны со кутшӧм отсасьысьяс: 1) гырысь учрежденньӧясын: а) овмӧсӧн заведуйтысь, б) керка комендант, в) делопроизводитель, г) машинистъяс, д) регистраторъяс, е) стӧрӧжъяс ж) пакет новлӧдлысьяс; 2) посньыдик учрежденньӧясын: а) делопроизводитель, б) регистратор, в) стӧрӧж, г) пакет новлӧдлысь.
Содтас: Быд учрежденньӧлы лӧсьӧдӧма аслыс штат, сы серти медассьӧны уджалысьясыс.

Юкӧдъясӧн, юкӧдувъясӧн заведуйтысьяслӧн да мукӧд на кодь должносьта уджалысьяслӧн

§ 26. Юкӧдъясӧн, юкӧдувъясӧн заведуйтысьясӧс да мукӧд на кодь должносьта уджалысьясӧс пукталӧ учрежденньӧын юралысь выліса учрежденньӧ пыр вынсьӧдӧмӧн.
Содтас: Исполкомъясын татшӧм должносьтъясӧ пуктыссьӧны бӧрйӧм шленъяс пӧвстысь срок кежлӧ.
§ 27. Вылі параграфын урчитӧм уджалысьяс нуӧдӧны асланыс юкӧдъясын, юкӧдувъясын удж ас шӧрӧн (под личной ответственностью). Лёка удж мунӧм понда асьныс мыжмӧны юралысь водзын да сӧветскӧй законъяс водзын.
§ 28. Быд лун удж мунӧм йылысь кывйӧн вӧчӧны доклад юралысьлы, нуӧдӧны удж юралысь резолюцияяс серти да кывйӧн тшӧктӧм серти нюжйӧдлытӧг. Пырысь-пыр кӧ оз вермыны вӧчны — висьталӧны (сы йылысь) юралысьлы.
§ 29. Юкӧдъясысь, юкӧдувъясысь петан гижӧдъяс кырымавлӧны да асьныс нуӧны кырымавлыны юралысьлы. Юралысь тшӧктытӧг мукӧд отсасьысьяс пыр гижӧдъяс кырымавлыны юралысьлы ыстыны оз позь.
§ 30. Быд юкӧдын, юкӧдулын заведуйтысь туйдӧдӧм улын вермасны лоны отсасьысьяс: делопроизводительяс, конторщикъяс да мукӧд. Найӧ ставныс уджалӧны заведуйтысь туйдалӧм, индалӧм-тшӧктӧм серти.
§ 31. Юкӧдъясӧн, юкӧдувъясӧн заведуйтысьяс чорыда видзӧдӧны удж мунӧм вылӧ. Омӧля кӧ уджалӧны мукӧд отсасьысьяс, дышӧдчӧны кӧ — висьталӧны юралысьлы.
32. Быд юкӧдын, юкӧдулын, торъя делопроизводствоын мунӧ аслыссикаса удж учрежденньӧыслы лӧсьӧдӧм положенньӧ серти. Вермасны лоны: туй вӧчӧм понда тӧждысян уджъяс, видз-му юклан уджъяс, тшӧт нуӧдан уджъяс, — сідзи водзӧ.
§ 33. Выль мортӧс пуктігӧн делӧяссӧ, книгаяссӧ да мукӧд пӧлӧс кӧлуйяссӧ заведуйтысьяс сетӧны найӧ вежысьяслы босьтана-сетана акт серти ставсӧ лыдӧ босьтӧмӧн. Судзсьытӧмысь мыжмӧны асьныс. Актыс вӧчсьӧ куим: 1) вежӧм мортлы, 2) выльысь пуктӧм мортлы, 3) юралысьлы (форма 1 №).
§ 34. Юралысьлысь юасьтӧг эновтны должносьт весиг ӧти лун кежлӧ заведуйтысьяс оз вермыны. Мыйкӧ понда кӧ оз вермыны локны удж вылӧ —  юӧртӧдӧны гижӧмӧн.

Делопроизводительяслӧн

§ 35. Делопроизводительяс нуӧдӧны уджъяс ас вежӧрнаныс юкӧдъясӧн, юкӧдувъясӧн заведуйтысьяс туйдалӧм, индалӧм, тшӧктӧм серти.
§ 36. Быдтор йылысь юасьӧны асланыс юралысьяслысь; найӧ туйдӧдтӧг, индытӧг, аснаукӧн (самостоятельно) нуӧдны тӧдтӧмджык уджъяс оз позь.
§ 37. Кутшӧм удж сетӧма делопроизводительяслы — налы колӧ нуӧдны ӧдйӧ, нюжйӧдлытӧг, веськыда, мед некутшӧм гижӧд дыр эз куйлы вӧчтӧг.
§ 38. Став гижӧдъяссӧ помӧдз на кузя удж вӧчӧм бӧрын вурлыны делӧясӧ (форма 7 №) быд вежон пытшкын ӧтчыд.
§ 39. Ковмас кӧ гижӧдъяс, делӧяс пытшкысь кутшӧмкӧ справкаяс, делопроизводительлы колӧ пырысь пыр жӧ корсьны.
§ 40. Делопроизводительяс гижӧны ас вежӧрнаныс сьӧда вылӧ (начерно) докладъяс, циркуляръяс да мукӧд пӧлӧс гижӧдъяс на вылын юралысь висьталӧм серти. Татшӧм сьӧда вылӧ гижӧм гижӧдъяссӧ сетӧны юралысьлы вынсьӧдны, сы бӧрын машинисткаяслы ли, мукӧд гижасьысьяслы ли.
§ 41. Делопроизводительяс оз вермыны аснаукӧн юралысьныслы висьтавтӧг эновтны службанысӧ. Служба эновтӧм йылысь колӧ висьтавны кык вежон войдӧр, сӧмын сідзӧн кык вежон кольӧм бӧрын вермасны чӧвтны.

Регистраторъяслӧн

§ 42. Регистратор уджалӧ секретар туйдалӧм, индалӧм серти. Быдтор йылысь юасьӧ сылысь.
§ 43. Учрежденньӧӧ вайӧм пакетъяс, гижӧдъяс кырымасьӧмӧн босьталӧ, пасъялӧ дежурнӧй книгаӧ (форма 8 №) да пырысьтӧм-пыр жӧ сетӧ секретарлы.
§ 44. Юралысь видлалӧм бӧрын став татшӧм гижӧдсӧ секретар бӧр вайӧ воӧм гижӧдъяс пасъялан книгаӧ (форма 9 №) пасъявлыны.
§ 45. Воӧм гижӧдъяс пасъялан книгаӧ пасъявтӧдз, регистратор быд гижӧд вылӧ личкӧ штемпель (форма 10 №).
§ 46. Мыйӧн став гижӧдъяссӧ пасъялас книгаӧ, разӧдӧ уджалысьяслы, кодлы шуӧма юралысь резолюцияын, сеталӧ налы книгаӧ кырымӧдӧмӧн.
§ 47. Петан гижӧдъяс гижалӧ петан гижӧдъяс пасъялан книгаӧ (форма 10 №). Гижалігӧн видзӧдӧ кырымалӧмаӧсь-ӧ, оз-ӧ ыстыссьы петан гижӧдъяс дінын содтӧд пыдди мукӧд гижӧдъяс, эм абу сэтшӧм содтӧдъясыс. Гӧгӧр видлалӧм бӧрын да книгаӧ пасйӧм бӧрын, сувтӧдӧ ыстан гижӧдӧ книгаас пасйӧм нумерсӧ.
§ 48 Став петан гижӧдъяс книгаӧ пасъялӧм бӧрын лӧсьӧдалӧ конвертъяс, сюялӧ конвертъясӧ адресъяссӧ гижалӧмӧн (форма 11 №).
§ 49. Пакетъяс эштӧм бӧрын пасъялӧ пакет разӧдан книгаӧ (форма 12-а) да пакет новлӧдлыськӧд ыстӧ адресъяс серти.
Содтас: Заказнӧй письмӧяс, бандерольяс ыстыссьӧны заказнӧй гижӧдъяс ыстан книгаӧ пасйӧмӧн (форма 11-б).
§ 50. Колян сьӧда вылӧ гижӧдъяс (§ 40) лунсӧ да нумерсӧ сувтӧдӧм бӧрын сеталӧ бӧр гижысьясыслы.
§ 51. Быд вежон пытшкын пӧв-мӧдысь пасъялӧ: 1) пыран книгаӧ — кутшӧм лунӧ, кымынӧд петан нумерӧн вӧчӧма удж, 2) петан книгаӧ сійӧ нумерын пасйӧ — кымынӧд пыран нумер серти вӧчӧма уджсӧ.

Гижӧд нуӧдан формаяс йылысь

§ 52. Быдсяма пӧлӧс гижӧдъяс учрежденньӧясын гижасигъясӧн юклысьӧны:
а) мукӧд учрежденньӧяскӧд гижасигъясӧн: отношенньӧяс вылӧ, письмӧяс вылӧ, докладъяс вылӧ;
б) уджалысь мортъясӧс эскӧдысь гижӧдъяс: свидетельствояс вылӧ, эскӧданпасъяс вылӧ, эсканпасъяс вылӧ;
в) Мыйкӧ лоӧмторъяс йылысь: актъяс вылӧ, протоколъяс вылӧ;
г) сёрнитны чукӧртчывлігъясӧн государственнӧй удж нуӧдӧм йылысь: — сёрнигижӧдъяс вылӧ.
§ 53. Гижӧдъяс юклысьӧны: 
а) ӧдйӧ вылӧ (татшӧм гижӧдъяс серти учрежденньӧяс кутчысьӧны нуӧдны удж пырысь пыр гижӧд воӧм бӧрын).
б) срока вылӧ (колӧ вӧчны гижӧд воан лунас. Кык лунысь дыр кутны татшӧм гижӧдъяс вӧчтӧг оз позь. Урчитӧма кӧ гижӧд вылас срок лунсӧ пасйӧмӧн, колӧ вӧчны сійӧ срок кежлӧ).
в) уна пӧлӧс вылӧ (татшӧм гижӧдъяс серти удж колӧ нуӧдны куим лунӧн. Сыысь дыр гижӧдъяс позьӧ кутны вӧчтӧг сӧмын юралысьлы ли, секретарлы ли висьталӧмӧн, мый понда оз позь вӧчны куим лунӧн).
§ 54. Адресъяс вылӧ гижӧдъяс юклысьӧны:
а) циркуляръяс вылӧ (кор ӧткодь гижӧда гумагаяс ыстыссьӧны уна уліса ас учрежденньӧяслы).
б) морт ним вылӧ (кор гижӧд ыстыссьӧ торъя мортлы);
в) уна пӧлӧс вылӧ (кор гижӧдъяс ыстыссьӧны учрежденньӧяслы да мукӧд учрежденньӧясын уджалысь мортъяслы).
Содтас: тайӧясысь кындзи овлывлӧны гуся гижӧдъяс.
§ 55. Мӧда-мӧдкӧд гижасигӧн колӧ гижны, тӧрӧ кӧ, гумага лист кӧкъямысӧд тор вылӧ, оз кӧ тӧр — нёльӧд тор вылӧ. Ӧтар бокас кӧ оз тӧр гижӧдыс, позьӧ вуджӧдны мӧдар бокас. Кор оз тӧр кыкнанладор бокас, позьӧ гижны лист джын вылӧ, лист вылӧ. Быд гумага вылын колӧ урчитавны: учрежденньӧ ним, кодъяс гижӧны гижӧдсӧ, кодлы, мый йылысь, кырымъяс, ыстан лун, тӧлысь, во, петан нумер. Кутшӧм гижӧдъяс колӧ эскӧдны, — юралысь личкӧ учрежденньӧлысь печатсӧ.
§ 56. Быд гижӧд вылӧ учрежденньӧ пуктӧ ассьыс штампсӧ (позьӧ гижасьны типографияын вӧчӧм бланокъяс вылын) (форма 13 №).
§ 57. Кодлы гижӧны гижӧдсӧ (адресат), сылӧн нимыс гижсьӧ штампсяньыс веськыдвылӧ. Сыысь вылӧджык, колігъяс дырйи, гижсьӧ; «гуся», «ӧдйӧ», «циркуляр», «срока». Адрессьыс улӧджык гижсьӧ мый йылысь.
§ 58. Гижӧны кӧ юӧр воӧм гижӧд вылӧ, колӧ первой ыстысьны найӧ нумер вылӧ, сы бӧрын гижны юӧрсӧ. Ӧти гижӧд вылӧ позьӧ гижны сӧмын ӧтитор йылысь, кыдз позьӧ дженьыда, гӧгӧрвоана (16-ӧд форма).
§ 59. Юӧрсӧ гижӧм бӧрын позьӧ урчитавны: мый вылӧ ыстысьӧны, справкаяс, кутшӧм содтӧдъяс гижӧдкӧд мунӧны. Сы бӧрын гижсьӧны кырымавлысьяслӧн должносьтъясныс.
Содтас: Куш кырымъяс мӧдар лист бокӧ вуджӧдны оз позь. Гижысьлы колӧ видзӧдны, оз кӧ тӧрны ӧтар лист бокӧ кырымъяс, колӧ мӧдар лист бокас вуджӧдны неуна кыв, сэсся на бӧрын вӧчавны кырымъяссӧ.
§ 60. Учрежденньӧяслысь нимъяс позьӧ дженьдӧдавны сӧмын кутшӧм дженьыд нимъяс пырӧмаӧсь нин сёрни да гижасьӧм пӧвстӧ, шуам: Волісполком, Обисполком, Обсуд, Профсӧвет, Обком. Юӧр гижӧд пӧвстын тӧдтӧм кывъяс дженьдӧдавны оз позь.
§ 61. Телеграф кузя гижасигъясӧн колӧ телеграммаяссӧ гижавны кыдз-мый позяс этша кывйӧн, мед сӧмын вӧліны гӧгӧрвоанаӧсь (форма 14 №).
§ 62. Медся унаысь учрежденньӧяслы лоӧ гижавны отношенньӧяс (форма 15 №). Отношенньӧӧн шусьӧны учрежденньӧяс должносьтса мортъяс костын юӧртчан гижӧдъяс. Кыдзи колӧ гижны отношенньӧяс, висьталӧма нин таысь воддзаджык 55–59 параграфъясын
§ 63. Мукӧддырйи пыран гижӧд вылас жӧ позьӧ воча юӧрсӧ гижны. Татшӧм гижӧдъясыс шусьӧны надписьясӧн.
§ 64. Надписьӧ урчитчысьӧ: 
а) кодлы ыстыссьӧ гижасьӧмыс (увдорсӧ колӧ визьнитны);
б) мый йылысь;
в) кырымъяс учрежденньӧсӧ да должносьтсӧ казьтыштӧмӧн;
г) лун, тӧлысь, во, нумер.
§ 65. Учрежденньӧын ас костын юралысь да юкӧд, юкӧдувъясӧн заведуйтысьяс вермӧны гижасьны служба запискаясӧн (форма №17). Татшӧм запискаяс некутшӧм нигаӧ оз пасйысьны, сӧмын гижысьясыс сувтӧдалӧны ассьыныс нумернысӧ.
§ 66. Учрежденньӧясын уджалысьяс аслыныс ковмӧм торъяс йылысь юралысьлы гижӧны шыӧдчӧм (форма 18 №). Татшӧм жӧ шыӧдчӧм форма серти позьӧ быд гражданалы гижавны шыӧдчӧмъяс.
§ 67. Доклад гижӧмӧн вӧчсьӧ выліса учрежденньӧяслы, должносьтса мортъяслы (форма 4 №). Докладъяс гижсьӧны учрежденньӧын удж мунӧм йылысь, кутшӧмкӧ выльтор лӧсьӧдӧмъяс йылысь, мыйкӧ лоӧмторъяс йылысь. Докладъяс колӧ гижны ёна гӧгӧрвоана, лючки мӧвпалӧм бӧрын.
§ 68. Доклада записка (форма 19 №) гижсьӧ уліса учрежденньӧсянь (должносьта мортсянь) выліса учрежденньӧлы (должносьта мортлы) доклад моз жӧ. Доклада запискаӧн юӧртӧны быдтор ковмӧм йылысь, юасьӧны гӧгӧрвотӧм торъяс йылысь да мукӧдтор йылысь.
§ 69. Служба письмӧяс (форма 20 №) гижсьӧны отношенньӧяс моз жӧ, сӧмын учрежденньӧлысь (должносьта мортлысь) шуан ним (должносьт) улас гижсьӧ: «Бур ёртъяс (ёрт)».  Письмӧ гижысьлысь должносьтсӧ гижтӧдз гижсьӧ: «Видза тіянлы (тэныд) овны».
§ 70. Гуся гижасьӧм мунӧ сӧмын юралысь да секретар пыр. Быд гуся петан гижӧд вылын колӧ лоны юралысьлӧн кырым. Торъя гуся гижасян формаяс абуӧсь. Гижсьӧны письмӧяс, отношенньӧяс моз жӧ.
§ 71. Кор ковмас эскӧдны уджалысь мортъясӧс, сетчӧ налы эскӧданпас (форма 21 №).
Татшӧм эскӧданпасъяс сетсьӧны учрежденньӧын уджалысьяслы: туй вылӧ мунігӧн, мӧдлаӧ уджавны ыстігъясӧн, аслыспӧлӧс уджъяс юралысь тшӧктӧм серти нуӧдігъясӧн (ревизия да мукӧдтор вӧчигъясӧн). Тайӧясысь кындзи быд служитысьлы учрежденньӧсянь сетчӧ эскӧданпас учрежденньӧас уджалӧм йылысь.
§ 72. Быд эскӧданпасӧ лючки гижсьӧ, мый понда сетӧма эскӧдан пасыс, кутшӧм уджъяс кӧні позьӧ нуӧдны сы серти, кутшӧм срокӧдз сетӧма вынсӧ эскӧданпасыслы.
§ 73. Эскӧданпасыс кындзи мукӧддырйи сетсьӧ эсканпас (форма 22 №). Учрежденньӧясын юралысьяс вермӧны ас пыддиныс эскӧдны отсасьысьясныссӧ: судъяс вылын сёрнитны, деньгаяс, кӧлуйяс мукӧдлаысь босьтавны.
Содтас: Эсканпасъяс вермӧны сетны служитысьяс мӧда-мӧдныслы деньга ли, кӧлуй ли на ним вылӧ босьтавны.
§ 74. Учрежденньӧясын юралысьяс вермӧны асланыс кырымасьӧмӧн эскӧдавны, кор ковмас мукӧд йӧзлысь поштаса юӧръяс вылысь (повестки) кырымъяс. Мукӧд гижӧдъяс вылын, документъяс вылын кырымъяс позьӧ эскӧдны сӧмын нотариусъяслы, нарсуддяяслы.
§ 75. Быд сикаса эскӧданпасъяс вылӧ, эсканпасъяс вылӧ личкысьӧ учрежденньӧлӧн печатыс.
§ 76. Деньгаяс, кӧлуйяс мӧда-мӧдлы сетӧны сӧмын кырымпас (расписка) улӧ (форма 23 №). Кырымпасъяс шусьӧны документъясӧн, мунӧны на кузя сетӧм деньгаяс, кӧлуйяс пыдди тшӧт нуӧдігъясӧн.
§ 77. Ревизияяс бӧрын да мукӧд дырйи, кор ковмас вӧчны документ вына гижӧдъяс, гижсьӧны актъяс (форма № 24). Актъяс кырымавлӧны вӧчысьясыс да понятӧйяс (кор найӧ ковмасны).
§ 78. Заседанньӧяс вылӧ чукӧртчывлігъясӧн гижсьӧ сёрнигижӧд (форма 5 №). Сёрнигижӧдъяс колӧ нуӧдны со кыдзи:
а) Кыдз шусьӧ чукӧртчӧмыс. Кутшӧм собранньӧ, заседанньӧ вылӧ чукӧртчӧмаӧсь (Исполкомса Президиум, Исполкомса пленум, видз-му видлалан комиссия, тадзи водзӧ).
б) чукӧртчӧм лун, тӧлысь, во.
в) кодъяс чукӧртчӧмаӧсь: должносьтъяссӧ, овъяссӧ урчитӧмӧн.
г) коді заседанньӧ вылын председательыс, секретарыс.
д) сёрнитантор.
§ 79. Сёрнигижӧд позьӧ нуӧдны: а) дженьыда, сӧмын мый йылысь мунӧ сёрни, гижӧмӧн, б) став сёрнисӧ лючки гижалӧмӧн, коді мый висьталіс. Сёрнигижӧдъяс кырымалӧны сӧмын председатель да секретар.
§ 80. Вермас лоны кодкӧ сёрнитысь пытшкысь оз понды лӧсявны шуӧмнас. Сэки татшӧм мортыс вермас гижны сёрнигижӧдас торйӧн ассьыс мӧвпалӧмсӧ.
§ 81. Уна гижӧдъясысь ковмывлӧ босьтны копияяс. Копияяслысь веськыда гижӧмсӧ эскӧдалӧ аслас кырымасьӧмӧн делопроизводитель (абу кӧ зэв ёна колан гижӧд); ёна колан кӧ — секретар да делопроизводитель. Быд копия вылын гижсьӧ вылыс веськыд пельӧсас: «Копия».
§ 82. Копия вылӧ колӧ гижны помсянь помӧдз ставсӧ сідз жӧ, кыдз гижӧма копия вылӧ петкӧдан гижӧдас, кодъяс кырымавлӧмаӧсь. Овъяссӧ кӧ кырымавлысьясыслысь лыддьыны он вермы, овъяс пыдди колӧ гижны «овъяс тӧдтӧмӧсь». Гижӧд вылас кӧ личкӧма печат, копия вылас сы местаӧ жӧ скоба пытшкӧ гижсьӧ (печат места).
§ 83. Мукӧддырйи кузь гижӧдъясысь ковмывлӧ сӧмын неуна. Шуам, ӧти сёрнигижӧдын дас шуӧм, колӧ сӧмын ӧти шуӧм. Став шуӧмсӧ ӧти колан шуӧм понда гижавны нинӧмла, сы понда позьӧ вӧчны копия колан шуӧмсьыс. Татшӧм копияясыс (форма 25 №) шусьӧны «выпискаясӧн», гижсьӧны, кырымавсьӧны копияяс моз жӧ.
§ 84. Быд петан гижӧд колӧ гижны 2 экземпляр, ӧтиыс ыстыссьӧ, мӧдыс кольӧ учрежденньӧӧ (видзӧд 40 да 50-ӧд §). Колян гижӧд вылӧ штамп да печат оз личкыссьыны, сӧмын регистратор пасйӧ вылыс шуйгавыв пельӧсас: кутшӧм лунӧ, тӧлысьӧ, воӧ, кутшӧм нумерӧн ыстӧма гижӧдсӧ. Колан гижӧдъяс вурыштсьӧны делӧясӧ.
§ 85. Копияясысь кындзи позьӧ мукӧд документъясысь вӧчавны сэтшӧм жӧ документ — вына гижӧдъяс. Шусьӧны найӧ дубликатӧн. Дубликатъяс позьӧ кырымавлыны сӧмын налы жӧ, кодъяс документъяссӧ кырымавлӧмаӧсь, найӧ кӧ учрежденньӧын оз нин уджавны — на местаын уджалысьяслы. Мукӧд должносьта мортъяслы кырымавлыны дубликатъяс оз позь. Документас кӧ личкӧма печат, дубликат вылӧ колӧ жӧ. Колявны либӧ содтавны дубликатӧ кывъяс оз позь. Дубликат вылӧ вылыс веськыд выв пельӧсас гижсьӧ «дубликат».
§ 86. Дубликатъяс гижсьӧны: 1) вошӧм документъяс пыдди учрежденньӧӧ колян документъяс серти. 2) уна экземпляра документъяс ковмигӧн (шуам актъяс ли, мый ли). Ӧти пӧлӧс уна документ гижигӧн колӧ гижӧдас урчитны, кымын экземпляр сэтшӧм документсӧ вӧчӧма.
§ 87. Быд государственнӧй учрежденньӧлӧн колӧ лоны герба печатъяс: ӧти кӧрт (ыргӧн), мӧд каучукысь. Кӧрт печатъяс личкассьӧны сургучӧн: гуся гижӧдъяс, документъяс, деньгаяс ыстан пакетъяс вылын, шнура книгаяс вылын, деньга видзан ящикъяс вылын, керка ӧдзӧсъяс вылын, с. в.. Каучука печат краскаӧн личкыссьӧ: документъяс вылӧ, эсканпасъяс вылӧ, эскӧданпасъяс вылӧ да сэтшӧм гижӧдъяс вылӧ, коді мунӧ кутшӧмкӧ документ пыдди.
§ 88. Печатъяс видзӧ ас кипод улас учрежденньӧын юралысь (ветлігъяс костті сетсьӧ сы пыдди кольччысь уджалысьлы). Юралысь кырымавтӧм гижӧдъяс вылӧ печат личкыны оз позь.
§ 89. Герба печатъясысь кындзи колӧ лоны пакетъяс вылӧ личкалан печат.

Мукӧддырйи ковмывлан формаяс йылысь

§ 90. Гражданалы унаысь ковмывлӧ асланыс могъясӧн гижӧмӧн сёрнитлыны учрежденньӧяскӧд (служитысьяскӧд). Сёрни вермас лоны уна пӧлӧс, шуам: пӧдрад босьтӧм йылысь, видз-му йылысь, удждысигъясӧн, кодъясыськӧ дорйӧм йылысь, судитчӧмъяс йылысь, с. в..
§ 91. Пӧдрад босьтігъясӧн, видз-му коригъясӧн да мукӧд дырйи граждана мыччӧны учрежденньӧяслы, юралысьяслы шыӧдчӧм (форма 26 №). Мукӧд шыӧдчӧмъясыс вылӧ гербӧвӧй ӧктӧд устав серти ляскысьӧ герба марка, абу кӧ маркаыс, позьӧ деньгаӧн ыстыны.
§ 92. Шыӧдчӧмысь кындзи вермасны лоны норасьӧмъяс (жалоба) (форма 27 №). Норасьӧмъяс граждана сетӧны учрежденньӧясӧ, судъясӧ мукӧд на вылӧ воысь мортъяс вылӧ: гусясьысьяс вылӧ, косясьысьяс вылӧ, грӧзитчысьяс вылӧ да мукӧд мыждана мортъяс вылӧ.
§ 93. Пӧдрад да мыйкӧ уджӧн босьтігъясӧн граждана вермасны сетны мӧда-мӧдыслы, учрежденньӧяслы кӧсйысьӧм (форма 28 №). Кӧсйысьӧмъяс лоӧны вынаӧсь сӧмын нотариусӧн либӧ нарсуддяӧн, волісполком ли, сельсовет ли эскӧдӧм бӧрын.
§ 94. Пӧдрад босьтігъясӧн вӧчсьӧ пӧдрадсӧ сетысь да босьтысь костын лӧсьӧдчӧм (форма 29 №). Татшӧм лӧсьӧдчӧмъясыс эскӧдсьӧны кӧсйысьӧмъяс моз жӧ. Кӧні абу нотариальнӧй контораяс, позьӧ вӧчны волісполкомъясын. Быдсяма пӧлӧс кӧсйысьӧмъяс, лӧсьӧдчӧмъяс вылӧ мынтыссьӧ гербӧвӧй ӧктӧд, нотариальнӧй ӧктӧд да местнӧй ӧктӧд.
§ 95. Пӧдрад сетысьыс кӧ корӧ заклад, пӧдрадчикыс сетӧ сійӧ закладсӧ деньгаӧн, кӧлуйӧн либӧ мукӧдторйӧн. Пӧдрад сетысь кӧ лӧсьӧдчас — позьӧ корсьны заклад пыдди пӧрука вылӧ босьтысьясӧс. Пӧрука вылӧ босьтысьяс сетӧны асланыс кырымалӧмӧн гижӧм пӧрука. Пӧдрадчик кӧ оз понды уджавны лӧсьӧдчӧм серти, мыжмӧны пӧдрадчикыс пӧрука вылас босьтысьясыскӧд ӧткодя.
Татшӧм жӧ пӧрука вылӧ граждана вермӧны босьтны мыждана мортъясӧс на йылысь суд помасьтӧдз (форма 30 №).

Делӧяс, книгаяс, гижӧдъяс да мукӧд-тор архивын видзӧм йылысь

§ 96. Учрежденньӧясын архив чукӧрмӧ воысь воӧ. Став гижӧдыс индалӧ, юр садь вылӧ босьтчӧдӧ, кутшӧм удж, кутшӧм воӧ мунӧма.
§ 97. Архив овлывлӧ кык сикаса: важ делӧяс, книгаяс шоча ковмывлӧны, сы понда найӧс видзӧны торъя архивын воӧн-воӧн. Выль сійӧ воӧ мунан делӧяс, книгаяс выль во вотӧдз уджалысьяс видзӧны ас кипод уланыс лунысь лунӧ выль гижӧдъяс вурлӧмӧн, пасъялӧмӧн.
Содтас: Торъя архивысь делӧяс, книгаяс, кӧть найӧ некор оз ковмывлыны, шыблавны некутшӧма оз позь. Вит во видзӧм бӧрын татшӧм делӧясыс сетсьӧны государственнӧй архив чӧжан учрежденньӧӧ водзӧ кежлӧ видзны.
§ 98. Быд учрежденньӧын колӧ лоны архивлы лӧсьыда джаджъяс вылӧ воӧн-воӧн делӧяссӧ, книгаяссӧ разӧдӧмӧн. Лӧсьыда кӧ разӧдӧма делӧяс, книгаяс, сэки быдсяма пӧлӧс справкаяс сюрӧны регыдджык.
§ 99. Архивын видзан делӧяс, книгаяс пасйыссьӧны лыдӧ босьтан книгаӧ (форма 3 №). Лыдӧ босьтан книгаӧ дорвыв пасъялӧм серти сідзи жӧ дорвыв разӧдчыссьӧ джаджъясӧ. Делӧ да книга коркаяс вылӧ пасйыссьӧ: кутшӧм делӧ (книга), кутшӧм нумерӧн пасйӧма лыдӧ босьтан книгаӧ. Быд торъя во вылӧ став делӧыс кӧртассьӧ ӧти чукӧрӧ, книгаяс мӧд торъя чукӧрӧ аслыс лыдӧ босьтӧм серти.
§ 100. Архивысь справкаяс позьӧ сетавны ас учрежденньӧын уджалысьяслы, кор налы ковмасны. Бокӧвӧй мортъяслы справкаяс сетны позьӧ сӧмын, секретар кӧ тшӧктас. Дзонь делӧяс, книгаяс архивысь петкӧдігӧн колӧ пасйыны тетрадьӧ налысь нумеръяснысӧ да нимъяснысӧ.
§ 101. Некутшӧм гижӧд делӧясысь нетшыштны оз позь. Колӧны кӧ сійӧ гижӧдъясыс — гижсьӧны копияяс, дубликатъяс.
§ 102. Быд во январ тӧлысьын став колян вося делӧясыс, книгаясыс пасъявсьӧны архивса лыдӧ босьтан книгаӧ да петкӧдсьӧны торъя архивӧ. Справкаяс понда унаысь ковмывлан делӧяс, книгаяс позьӧ сетны уджалысьяслы ас кипод уланыс тетрадьӧ кырымӧдӧмӧн.

Учрежденньӧ керка пытшкӧс йылысь

§ 103. Учрежденньӧясад лӧсьыда удж мунӧмыд — керка саяс. Лёк уль руа, дзескыд керкаын уджавны зэв сьӧкыд, сы понда колӧ бӧрйыны бурджык керка. Керка пытшкӧс колӧ видзны сӧстӧма, колӧ лӧсьӧдны сьӧласян дозъяс. Бокӧвӧй волысь войтыръясӧс оз ков лэдзны уджалан жыръясын куритчыны.
§ 104. Жыр лыд керкаын колӧ лоны уджалысь лыд серти. Быд уджалысь морт вылӧ колӧ лоны 7 кубическӧй метр воздукыс. Торъя жыръясӧ колӧ вӧчавны тӧв ветлан розьяс (форточкаяс). Делопроизводствояс, юкӧдувъяс колӧ, позьӧ кӧ, лэдзны аслыс торъя жыръясӧ, оз кӧ тӧрны ӧти жырйӧ — колӧ сетны сыкӧд орчча мӧд жыр.
§ 105. Юкӧдув, делопроизводство жыръяс кындзи колӧ лоны торъя жыръяс: 1) юралысьлы, 2) секретарлы аслас отсасьысьяскӧд, 3) виччысян жыр. Виччысян жырӧ колӧ сувтӧдавны скамъяяс да пызан. Могӧн локтысь мортъяс секретар чукӧсттӧдз виччысьӧны сэні. Виччысян жыр стенъяс вылӧ колӧ ляскавны быдсяма пӧлӧс картинаяс, гижӧдъяс. Пызан вылас пуктыны газетъяс.
§ 106. Лӧсьыда учрежденньӧын удж мунӧм уна эм сідзи жӧ пызанъяс сувтӧдлӧм сайын. Кыдз сюрӧ кӧ да кытчӧ сюрӧ сувтӧдлӧма пызанъяссӧ, сэки зэв уна весь вошӧ кад ӧти мортсянь мӧд морт дінӧдз котралӧм понда. Сы понда колӧ уджалысьяслысь пызанъяс сувтӧдлігӧн мӧвпыштны, коді кодкӧд уджалӧ, налысь пызанъяс сувтӧдны ӧтлаӧджык, мед позяс чеччывтӧг сетны мӧда-мӧдлы гижӧдъяс. Секретарлы ассьыс пызансӧ колӧ сувтӧдны юралысь жыр ӧдзӧс дорӧ, мед юралысь дінӧ волысьяс первой шыӧдчывласны сы дінӧ. Регистраторлы колӧ пызан сувтӧдны пыран ӧдзӧс дорӧ, медым пакет новлӧдлысьяс оз ветлӧдлыны бӧрӧ-водзӧ мукӧд уджалысьяс костын.



ВЫЛЬ ЭКОНОМИЧЕСКӦЙ ПОЛИТИКА (ВЭП)

Войтырлӧн олӧмъяс вежласьӧны: пыр ӧти ногӧн некутшӧм йӧз оз овлывлыны. Революция йӧзыдлысь олӧмсӧ вужвыйӧн путкылялӧ. Сы бӧрын олӧмыд дзикӧдз мӧд ногӧн кутӧ мунны. Кӧні эмӧсь нин уна пабрик-заводъяс, сэні революциятӧ кокньыдджык вӧчныд. Сэтшӧм государствоясын йӧзыд ӧти ногӧнджык олӧны. Сэтшӧминад крестьянаясыд ӧд этшаджыкӧсь. Ми нин тӧдам: на пӧвстын (крестьяна пӧвстын) революциятӧ медсьӧкыд вӧчны. Олісны кӧ эськӧ найӧ эмбуртӧм уджалысьяс моз: ӧтув да ӧтмозджык, дерт эськӧ на йылысь некутшӧм сёрнитӧм эз вӧв. Колӧ ӧтитор тӧдны. Мый позьӧ вӧчны революция бӧрын уна пабрик-завода государствоын — сійӧс оз ков вӧчны миян кодь гӧль государствоын. Миян унджык йӧзыс — крестьяна, этшаджыкыс рабочӧйяс. Медым эськӧ мыйкӧ буртор лои революциясьыд, колӧ татчӧ со мый: ӧти-кӧ — революцияясыд кӧ миянкӧд тшӧтш, либӧ недыр мысти бӧрынджык, лоины кык-куим государствоын, сэки эськӧ кокньыдджык лои выль олӧмтӧ вӧчныд. Эм на и мӧд туй: эмбуртӧм уджалысьяслы колӧ сёрнитны крестьянакӧд, воштысьны ӧти кылӧ выль олӧм вӧчӧм йылысь. Миян революцияысь бурӧс вермам аддзыны сӧмын тадзи. Мӧд нога туй сэсся миянлы некутшӧм абу — сӧмын тайӧ. Миян государствоын унджыкыс крестьяна. Найӧс кӧ бокӧ колян, миянлӧн немтор оз артмы. Уджалысьяслы крестьянакӧд колӧ ӧтувджык овны. Тані колӧ веськыда шуны. Войтырӧс пӧръявлӧмысь ӧд немтор бурыд абу. Миян ылӧдчӧмӧн олӧмыс асьнымӧс вермас ылӧдны: сійӧ миянысь на ёна вермас ылӧдны ставсӧ. Веськыда сёрнитӧмысь лёкыд оз ло.
Пабрик-заводын уджалысьяслы колӧ ӧтитор. Крестьяналы нин дзик мӧдтор колӧ. Та йылысь миянлы, ставнымлы ёна колӧ тӧдны.
Революцияясыд миянын кындзи некӧн на абу: сӧмын на ӧтилаын — Россияын. Оз ков ворссьыны! Рабочӧйяслы оз ков крестьянаӧс вунӧдны. Выль олӧмтӧ налы ӧтув колӧ пондыны вӧчны. Ӧні нин крестьяна ми вылӧ лёкалӧны: тайӧ зэв бура тӧдам. Лёкалӧны — налогъяс пӧ зэв сьӧкыдӧсь. Бурысь ӧд найӧ оз кутны лёкавныд. Мыйкӧ инӧ миянлӧн абу ставыс бур. Вайӧ став важ вӧчӧмсӧ выльысь видзӧдламӧ! Видзӧдламӧ, мый лёкыс вӧлі да мый водзӧ кежлӧ керны ковмас.
Миянлы колӧ шуны: Колӧ-ӧ тіянлы (крестьяналы) бӧр важ олӧмыд? Кӧсъянныд-ӧ бӧрлань мунны? Колӧ-ӧ, медым озыръяс ті вылын бара кутісны ыджыдавны? Тадзитӧ бурыд ӧд оз ло! Бӧр ӧд помещикъясыд лоӧны. Став пабрик-заводъяс бӧр ӧд дзикӧдз уджалысьяслысь мырддясны. Вайӧ инӧ ӧтвылысь видзӧдламӧ олӧм вылас, мый вермас водзӧ лоны. Колӧ-ӧ крестьяналы помӧдз торйӧдчыны рабочӧйясысь? Торйӧдчыны оз ков: ставыс бӧр вошӧ! Важ олӧм вылӧ кӧ видзӧдлыны, ми аддзам со мый. Революцияыд мукӧдлаын вӧлаліны нин. Кӧні крестьяна эз отсавлыны рабочӧйяслы — немтор эз артмыв. Колӧ инӧ ӧтув уджавны. Ӧтув уджалӧмӧн сӧмын ми став лёксӧ да важсӧ вермам! Сӧмын тадзи! Колӧ отсасьны ёрта-ёртлы: уджавны тшӧтш да бурӧн ставсӧ вӧчны. Сёрнитӧмӧн да бурӧн ставсӧ вермам: вермим важ олӧм вежны — позяс и выльӧс вӧчны бурджыка...
Вермамӧ мыйкӧ ми буртор вӧчны шӧркост крестьяналы? Кыдзи-мый налысь олӧмсӧ позяс вежны? Куим воӧн ӧд налысь олӧмтӧ он вермы бергӧдныд. Коді вӧлі тадзи думайтӧ, сэтшӧм мортыс некутшӧм олӧм дзикӧдз оз тӧд. Уна морт нэмӧн олӧмыд сӧмын вермас вежсьыныд. Крестьяналӧн вермас олӧм вежсьыны видз-му уджалан машинаясӧн да мукӧд нога бурторъяс вӧчӧмӧн. Сӧмын тадзи налӧн олӧм вермас вежсьыны. Уна видз-му уджалан машинаяс, велӧдчӧм, сюсьлун корсьӧм, электричество да мукӧдтор медӧдйӧ олӧм вермасны бергӧдны...
Ӧні тайӧ миян немтор на абу. Кыдзи эськӧ ӧні олӧм кокньӧд? Позьӧ кык ногӧн. Ӧти-кӧ — медым вӧлі миян вӧльнӧй вузасьӧм, мӧд-кӧ — крестьяналы мый вермӧмысь отсавны вӧчны олӧм. Бара кутасны вузасьӧмӧн йӧз озырмыны. Ӧти йӧз кутас бура озырмыны, мӧд пӧлӧслы ковмас озыр ордӧ медасьны, сылы уджавны да сідзи овны. Лоӧны озыръяс да гӧльяс, дзик важ нога олӧмыд лоӧ.
Ми ассьыным юалам: Коммунист партия вермас-ӧ тайӧ вӧчны? Позьӧ-ӧ сылы вӧльнӧй тӧрговля восьтыны? Сійӧ ӧд тайӧс ачыс тупкаліс. Абу-ӧ мыйкӧ тані лёктор? Позяс-ӧ сылы тадзи уджавны? Позьӧ, сӧмын кыдзи вӧчны. Позьӧ сідзикӧн вӧчны, мый лёктор таысь немтор оз ло. Власьтыс ӧні уджалысьяс киын. Налӧн пыр и лоӧ. Тайӧ вӧльнӧй тӧрговля сӧмын кокньӧдас крестьяналысь олӧм. Сӧмын тадзи вермас миян олӧм бурмыны. Карвывса уджалысьяс кутасны сетны крестьяналы пабрик-заводысь тӧваръяс. На киын власьт найӧ жӧ олӧм кутасны лӧсьӧдны, бурмӧдны...
Крестьяна кутасны паськӧдны да бурмӧдны ассьыныс олӧмнысӧ. Вотысь (налог) кындзи налысь государство немтор сэсся оз кут босьтны. Сэки найӧ оз нин кутны повны ставсӧ босьтӧмысь. Кутасны видз-муяс бура вӧдитны, да овмӧснаныс паськӧдчыны. Тадзи сӧмын налӧн олӧм бурмас. Сӧмын тадзи миян артмас выль олӧм. Оз ков вунӧдны шӧркост олысь крестьянаӧс. Крестьянатӧг ми водзӧ ньӧти огӧ воӧй. Государстволысь овмӧс ладмӧдны колӧ шӧркост крестьяна овмӧсъяс серти. Тайӧ куим вонад этша на вӧчим — ковмас на татчӧ уна дас во.



Коми Автономияа Обласьтувса государственнӧй да общественнӧй учрежденньӧясын,  предприяттьӧясын да организацияясын
коми кыв вылын удж нуӧдӧм кузя
ИНДӦД

1. Коми Автономияа Обласьтын коми кыв лыддьысьӧ роч кыв моз жӧ государственнӧй кывйӧн.
2. Быд съездъяс, конференцияяс, собранньӧяс да заседанньӧяс вылын роч да коми кыв лыддьысьӧны ӧткодьӧн. Роч кывйӧн нуӧдан съездъяс, конференцияяс, собранньӧяс да заседанньӧяс вылын эмӧсь кӧ йӧз, кодъяслы сетӧма гӧлӧс, да роч кывсӧ гӧгӧрвотӧмысла кутасны корны сёрнияссӧ да резолюцияяссӧ вуджӧдны коми кыв вылӧ либӧ тадзи жӧ кутасны корны вуджӧдны роч кыв вылӧ рочьяс, коми кывйӧн съездъяс, конференцияяс, собранньӧяс да заседанньӧяс нуӧдігӧн — колӧ корӧм серти вӧчны.
3. Сӧветскӧй учрежденньӧясӧ кор локтас коми морт, служитысьяслы колӧ сёрнитны сыкӧд комиӧн. Служитысь кӧ коми кывсӧ оз тӧд, а локтӧм морт роч кывсӧ омӧля гӧгӧрвоӧ, сёрнитны сыкӧд колӧ кыв вуджӧдысь пыр.
4. Быдсяма эскӧданпасъяс, эсканпасъяс, кырымпасъяс, лӧсьӧдчӧмъяс, протоколъяс, денежнӧй документъяс да мукӧд пӧлӧс официальнӧй гижӧдъяс, кӧть государственнӧй, кӧть общественнӧй учрежденньӧяссянь, кӧть частнӧй мортсянь сетӧм, комиӧн кӧ гижӧма, пыдди пуктыны ӧтмоза рочӧн гижӧм документъяскӧд.
5. Печатъяс, штампъяс да вывескаяс став государственнӧй учрежденньӧяслӧн да общественнӧй организацияяслӧн: туйяс, станцияяс да улича нимӧдан пӧвъяс, Коми Автономияа Обласьт пытшкын мед вӧлі гижӧма обязательнӧ комиӧн и рочӧн.
6. Став обласьтувса, уездувса, карса, вӧлӧсьтувса да сиктса сӧветскӧй учрежденньӧяслы обязательнӧ колӧ босьтны, гижӧмӧн кӧть висьтавлӧмӧн, гражданасянь быдсяма шыасьӧмъяс коми кыв вылын.
Содтас: Коми гижӧдъяс вылӧ колӧ обязательнӧ воча юӧръяс гижны комиӧн жӧ.
7. 6-ӧд пунктын лыддьӧдлӧм государственнӧй да общественнӧй учрежденньӧяссянь должносьта йӧзлы сетӧм эскӧданпасъяс мед вӧліны гижӧма ӧтпырйӧн комиӧн и рочӧн.
8. Став йӧзлы чуйдӧдан шуӧмъяс, тшӧктӧмъяс, индӧдъяс, чуйдӧдъяс, плакатъяс да с. в., 6-ӧд пунктын лыддьӧдлӧм учрежденньӧяссянь да общественнӧй организацияяссянь колӧ чуйдӧдлыны комиӧн.
Содтас: Роч сиктъясын чуйдӧдчӧм мунӧ рочӧн.
9. Коми вӧлӧсьтъясын волісполкомъяслы став делопроизводство (книгаяс, сёрнигижӧдъяс да мукӧдтор) денежнӧй отчётъяс, касса книгаяс да военнӧй делӧяс кындзи, колӧ нуӧдны комиӧн; роч кыв позьӧ кольӧдлыны недыр кежлӧ сӧмын кӧні дзик некод волісполкомса уджалысьяс пиысь оз тӧд коми кыв.
Содтас: Роч вӧлӧсьтъясын делопроизводство вӧлӧсьтувса да сиктувса учрежденньӧясын мунӧ рочӧн.
10. Коми йӧзкӧд да найӧс ӧтувтан сельсӧветъяскӧд волісполкомъяс нуӧдӧны удж, сёрнитӧмӧн кӧть гижӧмӧн, обязательнӧ коми кыв вылын. Вӧлӧсьт улын кӧ йӧзыс кык пӧлӧс (коми да роч), сэки нуӧдны сёрни да гижасян удж кыкнан кывнас, а йӧзыс кӧ дзик рочӧсь — роч кывйӧн.
11. Коми волісполкомъяслы да сельсӧветъяслы колӧ нуӧдны быдлунся гижасян удж, кыдзи ас костаныс да вӧлӧсьт пытшкӧсса учрежденньӧяскӧд, сідзи-й уездувса да обласьтувса учрежденньӧяскӧд да организацияяскӧд непременнӧ коми кыв вылын. Уездувса да обласьтувса учрежденньӧяс быдлунся гижасян уджсӧ коми волісполкомъяскӧд нуӧдӧны коми кыв вылын жӧ, ас костаныс гижасьны колӧ сідзжӧ комиӧн, рочӧн позяс гижасьны сӧмын кор оз тырмы комиӧн кужысь служитысьяс.
1 содтас: Обласьтвывса учрежденньӧяскӧд да организацияяскӧд колӧ гижасьны рочӧн.
2 содтас: Роч вӧлӧсьтъяскӧд гижасигӧн быд комиӧн гижӧм петан гижӧд дінӧ, полномочйӧ дінӧ, эскӧданпасъяс да справкаяс дінӧ колӧ пуктыны тшӧтш сэтшӧм жӧ документ (гижӧд) роч кыв вылын.
12. Бӧрйысигъясӧн, вотъяс лӧсьӧдалігӧн, овмӧс йылысь да мукӧдтор йылысь кампания нуӧдігъясын, обласьтувса, уездувса да карса учрежденньӧяссянь да организацияяссянь колӧ ыставны сёрнитысьясӧс коми либӧ коми сора районъясӧ, вӧлӧсьтъясӧ да сиктъясӧ комиӧн кужысь йӧзӧс.
13. Та воддза пунктъясын шуӧм серти удж нуӧдӧм могысь госорганъяслы колӧ босьтавны служитысьясӧс медъёна коми йӧз пӧвстысь, сы понда:
а) служитысьясӧс босьтігӧн быд госорганлы колӧ комиясӧс да комиӧн кужысьясӧс (уджсӧ ӧткодя тӧдігӧн) босьтны водзджык коми кыв тӧдтӧмъяс дорысь; коми кыв тӧдӧм вылӧ колӧ видзӧдны аслыспӧлӧс удж тӧдӧм вылӧ моз;
б) быд госорганлы колӧ видлавны ассьыныс штатъяссӧ да лӧсьӧдлыны сідз: код служитысьлы торъя ёна лоӧ уджавны коми йӧз костын, сэтшӧм должносьтъясӧ мед вӧлі обязательнӧ пукталӧма комиӧн бура кужысьясӧс;
в) коми кыв да гижӧд велӧдны кокньӧдӧм понда обласьтувса да уездувса центръясын да вӧлӧсьтъясын воссялӧны курсъяс: коми служитысьяслы ковмас велӧдчыны сэні обязательнӧ, а комиӧн кужтӧмъяслы — ас вӧлясьыс. Тайӧ пункт серти вӧчӧмысь кывкутӧны госорганъясын юралысьяс.
Содтас: Пункт "б" серти медвойдӧр колӧ вӧчны милициялы, юстициялы, войтырӧс велӧдан да дзоньвидзалун кутан органъяслы да вот перъян аппаратъяслы.
14. Водзӧ кежлӧ тӧждысьӧм могысь, медым государственнӧй учрежденньӧяслы да организацияяслы тырмымӧн лоас коми уджалысьяс (либӧ комиӧн кужысьяс), Войтырӧс велӧдан юкӧдлы колӧ:
а) Быд велӧдчан да политика тӧдмалан учрежденньӧӧ сюйны коми кыв; тайӧ уджсӧ колӧ лыддьыны медколанторйӧн.
б) Быд гырысьджык школаясӧ велӧдчыны пырысьяслысь требуйтны, мед коми кыв (мыйта пуктӧма тӧдны) тӧдісны.
в) Коми Обласьт пытшкӧсса профтехническӧй велӧдчанінъясӧ, техникумъясӧ, партшколаясӧ велӧдчысьясӧс босьтавны коми да роч йӧз лыд серти, прӧчентӧн лыддьӧмӧн. Татшӧм велӧданінъясӧ торъя ёна босьтавны яранъясӧс; лӧсьӧдӧм прӧчент лыд налы оз инмы.
г) Медыджыд велӧданінъясӧ ыставны велӧдчысьясӧс сэтшӧм жӧ принципӧн, кыдзи висьталӧма лои водзын.
15. Быд обласьтувса учрежденньӧлы, а медвойдӧр Войтырӧс велӧдан юкӧдлы, Видз-му управленньӧлы, Дзоньвидзалун кутан юкӧдлы, колӧ выльысь видлавны ассьыныс учрежденньӧяссӧ (школаяс, библиотекаяс, нардомъяс, клубъяс, йӧзӧс да скӧтӧс лечитан пунктъяс да мукӧд) да лӧсьӧдлыны сідз, мед коми да мукӧд кывъя районъясын вӧлі индалӧма найӧс ӧткодя, йӧз лыд серти; сідзжӧ лӧсьӧдлыны, мед коми да коми сора районъясын тырмымӧн вӧліны коми кыв тӧдысь уджалысьяс.
16. Обисполкомлӧн юкӧдъяс быд циркуляр да мукӧд пӧлӧс индӧмъяс, кодӧс лӧсьӧдаласны ыставны асланыс улыс учрежденньӧясӧ, коми кыв пыртӧм йылысь тайӧ индӧд серти обязанӧсь разӧдтӧдз войдӧр ладмӧдны Обласьтувса коми комиссиякӧд.
17. Обласьтувса учрежденньӧяслы колӧ, коми кывйӧ вуджигӧн мыйкӧ оз кӧ кут артмыны либӧ оз позь вӧчны, пырысь-пыр сы йылысь юӧртны Обласьтувса коми комиссияӧ; уездувса да вӧлӧсьтувса учрежденньӧяс ысталӧны татшӧм юӧръяс уездувса комиссияӧ, а уездувса коми комиссия — обласьтувсалы.
18. Уездувса коми комиссияяслы пуктыссьӧ мог:
а) паськӧдны тайӧ индӧдсӧ став уездувса да вӧлӧсьтувса учрежденньӧясӧ да став йӧз костын;
б) туйдӧдавны уездувса да вӧлӧсьтувса учрежденньӧясӧс тайӧ индӧд серти удж нуӧдны;
в) служитысьясӧс да велӧдысьясӧс юклан органъяскӧд ӧтвылысь лыдӧ босьтны да юклыны коми да комиӧн кужысь служитысьясӧс да велӧдысьясӧс.
г) Рабкрин да Юстиция Комиссариат органъяскӧд ӧтвылысь кутны контроль, мед быд госорганын удж нуӧдӧны тайӧ индӧд серти: кодъяс оз кутны сідз вӧчны — найӧс кыв кутӧдны.
19. Регыдджык да бурджыка учрежденньӧясӧ пыртӧм могысь, обласьтувса да уездувса учрежденньӧясын да предприяттьӧясын бӧрйыссьӧны уполномоченнӧйяс. Налӧн могыс: видзӧдны, мед нуӧдӧны вӧлі тайӧ индӧдсӧ да-й коми кыв вылӧ вуджӧм йылысь мукӧд пӧлӧс шуӧмъяссӧ да тшӧктӧмъяссӧ.
Уполномоченнӧйяс вермӧны асьныс веськыда гижасьны-сёрнитны обласьтувса либӧ уездувса комиссиякӧд да быд тӧлысьын найӧлы (комиссияяслы) сетны отчёт.
20. Тайӧ индӧдыс пырӧ вын улӧ печатьын чуйдӧдан лунсянь.

Обисполкомса председатель Еф. Мишарин.
Обисполком бердса коми комиссияын председатель С. Трофимов.
Обисполкомса шлен-секретар Ф. Попов.



ЛЕНИН ДА ГӦРД АРМИЯ

Гӧрд Армиятӧ лӧсьӧдіс Коммунист партия

Гӧрд Армия лӧсьӧдан лунӧн лыддьысьӧ 1918ʼ вося февраль тӧлысся 23ʼ лун. Тайӧ лунас Народнӧй комиссаръяслӧн Сӧвет лэдзис декрет (закон): «Лӧсьӧдны выль армия — Рабочӧй-Крестьяналысь Гӧрд Армия».
Та серти оз ков думайтны: Гӧрд Армияыд пӧ сӧмын на сизим во сайын миян и лои.
Коммунист партияыд, аслас Ленин ёрт юралысьыскӧд, партия пансьӧмсяньыс кутіс уджавны революция вӧчысь вынйӧртӧ (сила) чукӧртӧм вылын.
Зиновьев ёрт, — сійӧ пыр Ленинкӧд тшӧтш уджаліс, бур отсӧг сылӧн вӧлі, — шуӧ: «Кор миянӧс, большевикъясӧс, сарыдлӧн правительствоыс вӧлі лыйлӧ, ӧшӧдлӧ, быд ногӧн нартитӧ, сэки нин миян партияыд не ӧти, не кык во, а кызь вит во дорысь унджык пыр ӧтарӧ чукӧртіс, лӧсьӧдіс Гӧрд Армиятӧ. Сӧмын тайӧ кызь вося удж пондаыс 1917ʼ вося октябр тӧлысяд сэтшӧм ӧдйӧ да бура, ӧти войӧн, сувтіс Гӧрд Гвардияыд. А сійӧ сэсся регыдӧн пӧри Гӧрд Армияӧ».
Владимир Ильич Ленинлӧн партияыс (сійӧ став олӧмсӧ, вирсӧ, ловсӧ пуктіс партиясӧ лӧсьӧдӧм вылӧ) 20–25 во чӧж уджаліс Гӧрд Армиятӧ лӧсьӧдӧм вылын.
Вына, ён Гӧрд Армиятӧ Коммунист партияыд лӧсьӧдіс аслас дыр пессьӧмӧн, ёна мырсьӧмӧн.

23 во сайын

1902ʼ воын «Что делать» («Мый вӧчны») нима нигаын Владимир Ильич сар правительствокӧд ӧружйӧӧн вермасьӧм йылысь гижӧ:
«Ӧні, ме чайта, быдӧн нин шуасны: миянлы колӧ бура мӧвпавны сы йылысь да сюся лӧсьӧдчыны сэк кежлӧ».
Кутшӧм нӧ вӧлі сэки кадыс (пӧраыс)?
Ӧні быд уджалысь морт нин тӧдӧ: революциятӧ бур помӧдз нуӧдны колӧ косьӧ нуӧдысь, индалысь, туйдӧдысь партия. Эз кӧ вӧв сэтшӧм партияыд, сар правительствотӧ, капиталистъястӧ, помещикъястӧ не вермывны эськӧ вӧлі Россияад.
Косьӧ нуӧдысь, индалысь, нырщикалысь партияыс уджалысь йӧзлӧн эм Коммунист партия. Коммунист партияын медся ыджыд сьӧлӧма, медся бур вежӧра, медся шань войтырыс пабрик-заводса уджалысьяс, рабочӧйяс костысь. Коммунист партияыд став му пасьталаыс уджалысь йӧзӧс туйдӧдӧ выль оласноглань.
Со мый тӧдӧ нин ӧні быд уджалысь морт. Кызь-куим во сайын пабрик-заводын уджалысьяс (рабочӧйяс) весиг оз на вӧлі бура гӧгӧрвоны партия колӧмтӧ. Колӧ вӧлі налы сійӧс вежӧравны, спуттю висьтавлыны, мыйла колӧ партияыс, мый сійӧ пондас вӧчны да с.в. Колӧ вӧлі вермасьны сэтшӧм наян войтыркӧд (меньшевикъяскӧд, эсэръяскӧд да мукӧдкӧд), кодъяс вӧлі лыддьӧны асьнысӧ уджалысь йӧз дор сулалысьясӧн, — эськӧ збыльсӧ, уджалысь йӧзсӧ озыръяслы вузалысьяс вӧліны. Найӧ, кыдзи вермисны, падмӧдісны чукӧртны коммунист партиятӧ: оз пӧ ков некутшӧм партия, нинӧм пӧ сыысь. Сэки лои ёна уджавны Владимир Ильич Ленинлы: югдӧдны, сюсьмӧдны, кыпӧдны рабочӧйястӧ да вермасьны, косясьны (кывнас, гижӧд пыр да) наян войтыркӧд, уджалысьястӧ падмӧдысьяскӧд, озыръяслы найӧс вузалысьяскӧд. Тайӧ уджсӧ Лениныд нуӧдіс «Искра» («Кинь») нима газет пыр. Газетсӧ лэдзисны заграничаын. Россияад ыставлісны сійӧс сар правительствоысь гусьӧн. Сэки жӧ «Что делать» нигаыд Ленинлӧн петіс. Сэні Владимир Ильичыд партия йывсьыд гижӧма нин паськыдджыка, гӧгӧрбоксянь петкӧдлӧма.
Ленин велӧдӧм серти партияыдлы колӧ лоны кӧрт кодь топыдӧн. Мед пӧ сійӧ кӧть ичӧтик, мед сэні этша войтыр, сӧмын мед вӧліны найӧ ыджыд сьӧлӧмаяс, тыр-бур вежӧраяс, уджалысь йӧз дор помӧдз сулалысьяс, повтӧг вермасьысьяс. Партиятӧ пӧ колӧ лӧсьӧдны сідзи, — шуліс Ленин ёрт, — мед эськӧ сійӧ вермис зэв бура лӧсьӧдчыны сувтны воча сар правительстволы, капиталистъяслы да помещикъяслы да косьӧн шыбитны, дзикӧдз путкыльтны найӧс.
Татшӧм кӧрт кодь топыд партиятӧ паніс Лениныд 1903ʼ воын, апрель-май тӧлысьясын, Лондонса съезд вылын.
Съездвывса унджык делегатыс шуисны Ленин ёрт бӧрся мунны. Сы вӧсна кутісны шуны найӧс большевикъясӧн — унджыкыс. Лӧсьӧдісны топыд — уджалысь йӧзӧс мездӧм кузя — саркӧд да помещикъяскӧд чорыда вермасьны кутчысьысь партия.
Медводдза уджыс партияыдлӧн вӧлі лӧсьӧдчыны косясьны саркӧд, кыпӧдны сійӧ кось вылас пабрик-заводса став уджалысьсӧ, тшӧтш крестьянаӧс.
Сэки нин В. И. Ленин велӧдіс: «революцияыд пӧ вермас помасьны бура сӧмын сэки, кор уджалысьяс да крестьяна петасны ыджыд кось вылӧ ӧтувтчӧмӧн». 1901ʼ воын «Пролетариат да крестьянство»  нима статтяӧн Ленин ёрт тӧдмӧдӧ крестьяна сьӧкыд олӧм-вылӧмӧн, найӧ пикӧ воӧмӧн. Сійӧ шуӧ гижӧдас: «Кыдзи нӧ эськӧ, кутшӧм ногӧн кокньӧдны крестьянаӧс, мездыны найӧс ыджыд пикысь».
Крестьянаыд вермасны мездысьны помещикъяс да капиталистъяс кипод улысь сӧмын рабочӧйяскӧд ӧтувтчӧмӧн: ӧтув накӧд петасны кӧ ыджыд кось вылӧ, отсаласны кӧ уджалысьясыдлы лӧсьӧдны социализм.
1903ʼ воын Владимир Ильич нигаӧн чукӧстчис гӧль крестьяналы. Сизимӧд юкӧдас (7ʼ глава) сійӧ нигаас гижӧма 1902ʼ во тулысса крестьяна бунтъяс йылысь (Полтаваса, Харковса да мукӧд губерняса). «Крестьянаыд пӧ вывті сьӧкыд олӧмысла, ёна нартитӧм-дзескӧдӧмысла кутісны корсьны кокньӧд, долыдджык олӧм. Крестьяна лӧсьӧдчисны ланьтӧмӧн, тшыгла кулӧм дорыс пӧ бурджык кувны косясигӧн нартитысьясыскӧд. Сідзи и колӧ вӧлі вӧчны, лючки найӧ мӧвпалӧмаӧсь. Сӧмын тай долыдджык олӧмтӧ корсьны крестьянаыд эз вевъявны: сар правительство ыстіс на вылӧ, неприятельяс вылӧ моз, салдатъясӧс. Крестьянатӧ вермисны. Унаӧс на пиысь лыйлісны, унаӧс виисны, лёкысь нӧйтісны — мукӧдсӧ кувтӧдзныс, мучитісны быдсяма ногыс».
«Рабочӧй классыд, — водзӧ гижӧ Владимир Ильич — ньӧтчыд оз вунӧд сар правительствоӧн лыйлӧм, кувтӧдзыс нӧйтӧм, мучитӧм крестьянаӧс. Сійӧ мученикъясыс ӧд сувтлісны вермасьны мездлун корсьӧм кузя, уджалысь йӧзлы шуда, долыд олӧм шедӧдӧм кузя... Бур вежӧра рабочӧйяс асланыс висьтавлӧмӧн отсаласны крестьянаыдлы бура вежӧравны, мый понда нартитысьясыс вермисны найӧс медводдза кыпӧдчылӧмын (1902ʼ воын); индаласны, велӧдасны выльысь кыпӧдчӧмӧн вермыны сарскӧй слугаясӧс.

Крестьянатӧ ӧд ӧні (1902ʼ воад) вермисны, абу вӧлі найӧ кыдз колӧ лӧсьӧдчӧмаӧсь кось вылас да.
Крестьяна кыпӧдчӧмтӧ пӧдтісны му-видз гӧль уджалысьястӧ пабрик-заводса уджалысьяскӧд ӧтувттӧмла (сэки найӧ эз на ӧтвылысь косясьны капиталыдкӧд).
Кор став уджалысь йӧзыс Россия пасьтаысь — му-видз уджалысь и, пабрик-заводын уджалысь и, — ӧтвылысь сувтас, кор бура лӧсьӧдчас кось вылас, — сэки, сомын сэки путкыльтас помӧдз сарыдлысь тронсӧ, сыкӧд тшӧтш помещикъястӧ, буржуйястӧ, став виръюысьсӧ. Нартитчӧмлы сэки воас пом».
Владимир Ильичыд тадзи гижис крестьянаыдлы 1903ʼ воын.
1905ʼ воас кыптіс выль революция, паськаліс сійӧ Россия пасьта нин.

1905ʼ вося революция

Январ тӧлысся 9ʼ лунӧ, 1905ʼ воӧ, уна сюрс Питирса рабочӧйяс мӧдӧдчисны Зимньӧй дворечлань Николай сар дінӧ, сьӧкыд олӧмысь кокньӧдтор корыштны. Сарыдлы веритысь рабочӧйыд сэки уна на вӧлі; чайтісны, позьӧ на пӧ «сар батюшкоыдлысь» мездлунтӧ корыштны, «правда корсьны». Мунісны ӧбразъясӧн, «спаси господи» сьылігтырйи. Водзвыланыс поп Гапон. Николай сар-палач петкӧдліс ассыс «правдасӧ» пулемётъясысь, винтовкаясысь свинеч зэр лэдзис локтысь йӧз вылад.
Уна сё морт нэм кежлас водісны сар двореч водзӧ. Уна сё челядьӧс да нывбабаӧс нырисны сарыдлӧн палачьясыс. Тайӧ лунас (шусьӧ: Кровавое воскресенье) рабочӧйяс гӧгӧрвоисны помӧн: мездлунтӧ уджалысь йӧзыдлы ковмас шедӧдны асланыс киӧн. Сы вӧсна медвойдӧр ковмас путкыльтны сарсӧ: сійӧ ӧд медыджыд вӧрӧгыс, медчорыд нартитысьыс.
«Рабочӧй класс», гижӧ Ленин январ тӧлысся 12ʼ лунӧ: «велаліс вермасьны сар правительствокӧд бура, сар двореч водзын босьтіс сійӧ ыджыд урок. Регыд став уджалысь йӧзыс петас кось вылӧ ӧружйӧӧн нин... Ӧружйӧӧн сӧмын уджалысь войтыр перъяс мездлунсӧ аслыс»...
Партия шуӧ: кыпӧдчӧ саркӧд ыджыд кось. Апрель-май тӧлысьын 1905ʼ воын, партиялӧн коймӧд съездыс та йылысь шуис:
«Пырысьтӧм-пыр жӧ партиялы колӧ котыртны пабрик-заводъясын медӧн уджалысьясӧс (найӧс шуӧны мӧд ногӧн «пролетариатӧн»), ӧружйӧӧн петны косясьны сар правительствокӧд. Мырсьыны, кыдз-мый верман, заптыны ӧружйӧ; косьсӧ нуӧдны водзвыв лӧсьӧдны план. Кось нуӧдысьясас бӧрйыны партийнӧй роботникъясӧс, ковмӧм серти. Восьтавны комитетъяс».
Партияыдлӧн уджыс кутіс пуны. Воссялісны кось вылӧ петны лӧсьӧдчан партийнӧй организацияяс (военнӧй партийнӧй организацияяс). Чукӧрталісны рабочӧйясӧс косясьысь дружинаясӧ; мырсисны быд ногӧн унджык ӧружйӧ заптыны. Тайӧ, 1905ʼ вося дружинаясыд, и вӧліны медводдза отрадъясыс ӧнія Гӧрд Армияыдлӧн.
Сэки жӧ партияыд босьтчис уджавны сарскӧй армияын (армияас унджык салдатыс вӧлі крестьяна пиысь), мырсис югдӧдны салдатъяслысь вежӧрнысӧ; сюсьмӧдны найӧс, мед эськӧ эз сувтны найӧ, генералъяс тшӧктӧм серти, сара – уджалысь йӧз костса войнаад уджалысьясыдлы воча.
Зиновьев ёрт висьталӧ: «1905ʼ воын пӧ нин ми, большевикъяс, уджалім гусьӧн революция дор сулалысь салдатъяс костын. Сэки ме вӧлі Центральнӧй Комитетын шленын. Сарскӧй селоын чукӧрті салдат кружокъяс. Найӧ вӧліны сэні революция дор сулалысь медводдза салдат котыръясӧн. Охта ю вылын, море вылын, пыжъясын, велӧдім уджалысь йӧз дор сулалысь десятка-мӧд салдатъясӧс, дорим наысь чорыда сулалысь большевикъясӧс.
Салдатъястӧ колӧ вӧлі сюсьмӧдны, мед, эськӧ, найӧ гӧгӧрвоисны: генералъяс тшӧктӧм серти пӧ, лыйлӧны ӧд найӧ ассьыныс вокъяснысӧ, батьяснысӧ, уджалысь йӧзӧс, рабочӧй-крестьянаӧс; колӧ вӧлі сяммӧдны найӧс ӧружйӧнысӧ бергӧдны сар палачьяс вылас да помещикъяс вылӧ.
Революцияыд лунысь лун кутіс паськавны. Уна сувтісны пабрик-заводъяс. Рабочӧйяс уджнысӧ эновтісны, кутісны уличаяс кузя, чукӧрӧн-чукӧрӧн, уна сюрсӧн ӧтлаын, ветлӧдлыны, чуксавны став увтыртӧм, дзескӧдӧм, пикӧ воӧм войтырсӧ мездлун перйыны. Унаысь найӧс, куш киа войтырӧс, ӧружйӧтӧмъясӧс, лыйліс сарыдлӧн войскаыс.
Кӧнсюрӧ: Одессаын да, Лоддзын да, Кавказын да, кӧн да, сарскӧй войскаыдкӧд ӧружйӧӧн нин водзсасисны.
Рабочӧй дружинаясыд, ловнысӧ, олӧмнысӧ жалиттӧг вермасисны, косясисны мездлун шедӧдӧм понда. Кодсюрӧ салдатъяс эз кутны кывзыны генералъясныслысь. Быдса ротаяс, мукӧддырйи дзонь полкъяс, эз вӧчны найӧ тшӧктӧм серти: эз лыйлыны вокъяснысӧ — уджалысь войтырӧс. Большевикъясыд веськӧдлісны став косьнас, пыр вӧліны найӧ медводзынӧсь.
Уджалысь йӧзыдлӧн мездлун корсьӧм понда лэптысьӧмыд бара жӧ мӧдіс разі-пели. Крестьянаыд рабочӧйясыдкӧд ӧтувтӧ кыпӧдчыныд эз сяммыны, лыддим нин тай Ленин ёртыдлысь велӧдӧмсӧ: «сӧмын ӧтвылысь кыпӧдчӧмӧн рабочӧйяс крестьянакӧд вермасны шедӧдны аслыныс мездлунсӧ. Сы вӧсна колӧ вӧлі кыпӧдны кось вылӧ тшӧтш крестьянаӧс. Революцияыд дзикӧдзсӧ эз кус, пыр ӧтарӧ кыптіс, лунысь лунӧ сар палачьяскӧд кось паськаліс. Отсӧг крестьянасянь ёна вӧлі колӧ.
«Медся колантор да медся сьӧкыд удж ӧні уджавны крестьяна костын», гижӧ Владимир Ильич: «Крестьянаыд асьныс кӧзяеваяс: налӧн эм этшаник эмбуртор, керка-карта, видз-му, скӧт, ӧрудийӧ. Найӧ, рабочӧйясыд моз, абу чукӧраӧсь. Олӧны разі-пели, торъя семьяясӧн. Быдӧн тӧдӧны ассьыныс видз-мунысӧ, пессьӧны сэні. Сы понда оз аддзыны найӧ медыджыд вӧрӧгнысӧ ассьыныс — капиталисттӧ... Сійӧн налы рабочӧйяссьыд (налӧн ӧд нинӧмыс абу дай чукӧрӧн капиталист ордад уджалӧны) сьӧкыдджык кыпӧдчынытӧ, выль олӧм корсьӧм понда кось вылад сувтнытӧ.
«Тыр бур вежӧра рабочӧйяс! Восьтӧй синъяссӧ крестьянаыдлысь, сюсьмӧдӧй найӧс, висьтавлӧй лӧсьыда гӧгӧрвотӧдз вӧрӧгъяс йывсьыс, медым сяммасны асьнысӧ мездӧм кузя рабочӧйяслы отсавны, ӧтув лёк вӧрӧгъясысь мездысьны.
«Оз ков жуйявны — шуӧ Ленин юнь тӧлысся 20ʼ лунӧ — тэрыбджыка, сюсьджыка колӧ ӧтувтны кось вылӧ кыпӧдчӧм став войтырсӧ. Разі-пели кось вылад сувтӧмсьыд буртор нинӧм оз артмы. Тадзи кӧ водзӧ мӧдӧдчасны, — ньӧжйӧникӧн, сьӧрсьӧн-бӧрсьӧн, карысь карӧ, сиктысь сиктӧ, — кыпӧдчавны, сарыдлӧн правительствоыс нырас, жугӧдас сьӧрсьӧн-бӧрсьӧн ставнымӧс.
Кужам кӧ, вермам кӧ сарыдлы да капиталистъясыдлы воча сувтысь йӧзтӧ ӧні ӧтувтны, некутшӧм вын (сила) оз вермы миянӧс пӧдтыны, венны. «Ӧтувтчӧмыд ӧні ёна нин мунӧ, быдсяма ногӧн. Уджалысь войтырыд велӧдчӧ ичӧтик, ӧтка косьяссянь медбӧръя, медыджыд кось вылас сувтны, революция вӧчны, помӧдз путкыльтны виръюысьяслысь нэмӧвӧйя нартитчӧмсӧ.
«Уна на, дерт, пемыдлуныд, гӧгӧрвотӧмыд, полысьыд и рабочӧйяс костад, крестьяна йывсьыд немтор нин и шуны. Но видзӧдлӧй жӧ, кыдзи сувтӧ, садьмӧ, веськӧдчӧ тӧрытъя «рабыд». Кыдзи сылӧн шогысла джынвыйӧ гудыртчӧм синмыс югъялӧ. Видзӧдлӧй крестьяна кыпӧдчӧм  вылӧ. Сьӧрсьӧн-бӧрсьӧн, торйӧн-торйӧн петӧны найӧ, джынвыйӧ асьныс оз гӧгӧрвоны, мый понда сувтӧны, мый понда пессьӧны, мыйла кулӧны. Ми этша на тӧдам крестьяна кыпӧдчӧмъяс йывсьыд.
«Но бура ми тӧдам: тыр бур вежӧра рабочӧйыд кось вылӧ сувтысь крестьянинкӧд гӧгӧрвоасны мӧда-мӧднысӧ медводдза кывсяньыс да топыда йитчасны мездлун шедӧдӧм кузя».

Декабр тӧлысся кыпӧдчӧм

Юнь тӧлысся 14ʼ лунӧ, 1905ʼ воӧ, большевикъяс велӧдӧм индалӧм серти броненосец «Потёмкин» вылын кыпӧдчисны матросъясыс. «Потёмкин вылӧ лэптісны гӧрд плаг. Матросъяс чукӧстчисны став Черноморскӧй флотса матросъяс дінӧдз: «Вӧчӧй пӧ ті миян моз жӧ». 13 лун «Потёмкиныд» ветлӧдліс Чёрнӧй мореӧд, сэсся вӧлисти сетчис Румынияса правительстволы.
«Потёмкин» вывса матросъяслӧн сар правительстволы воча  кыпӧдчылӧмыс вӧлі медводдза да медбур кыпӧдчылӧм сарскӧй флотын да армияын большевикъяс велӧдӧм, индалӧм серти.
Мӧд ыджыдтор вӧлі октябрын: Россия пасьтаын сувтіс став уджыс. Рабочӧйяс сувтӧдісны пабрик-заводъяссӧ; кӧрт туй вылын уджалысьяс сувтӧдісны машинаяс; сувтіс пошта, телеграф; лӧняліс став олӧмыс. Повзис, дрӧгнитіс сар правительство. Октябрса 17ʼ лунӧ сарсянь петіс «манифест». Сійӧ манифестас сарлӧн правительствоыс кӧсйысьӧма вӧлі вӧчны мыйсюрӧ рабочӧйяс корӧм серти. Дерт, сэтшӧм манифестнад рабочӧйястӧ ылӧдны эз вермыны. Рабочӧйяс гӧгӧрвоисны: манифестсӧ пӧ ылӧг пыдди лэдзисны, лӧньӧдыштны бунтуйтчӧмысь; сэк кості асьныс бурджыка лӧсьӧдчасны уджалысь йӧзтӧ нырны да революциятӧ вирын пӧдтыны.
Ленин ёрт кывъясӧн рабочӧйяс шуисны: «Кор рабочӧйясыд крестьянакӧд ӧтув ещӧ ӧтчыд сувтасны дорйыны асьнысӧ, — революцияыд помӧдз путкыльтас, пусь-пасьвартас виръюысь сарыдлысь тронсӧ».
Сар манифестыд косьтӧ дугӧдны эз вермы: уджалысьясыд ӧружйӧястӧ ас кисьыныс эз лэдзны. Революция муні водзӧ. Декабр тӧлысся 7ʼ лунӧ (выль ногӧн 20-ӧд) Мӧскуаын кыптіс ён кось. Уличаясас рабочӧйяс вӧчалісны баррикадаяс. Дас лун чӧж мырсисны-косясисны найӧ баррикадаяс вылад, водзсасисны сар войскакӧд. Войскаыд сарыдлӧн вӧлі ыджыд: быд рабочӧйлы вӧлі воӧ салдатыд дас дорысь унджык. Салдатъясыс ӧд сэсся бурджык ӧружйӧаӧсь вӧліны дай. Нинӧм тай сы понда. Терпенньӧсьыд петкӧдӧм уджалысь войтырыд эз дрӧгнитны, эз шыбитны ӧружйӧнысӧ, косясисны сьӧлӧмсяньныс — чорыда олӧмсӧ жалиттӧг. Тайӧ лунъясас став мирыс казяліс: рабочӧй классыд пӧ тай кужӧ косясьныд, дай збоя косясьӧ, кор налӧн нуӧдысьыс, индалысьыс, медводзас косясьысьыс большевик партияныс.
1905ʼ вося революциятӧ пӧдтӧм бӧрын, меньшевикъяс да мукӧд сэтшӧм кодь жӧ войтыр, кутісны няргӧмӧн норасьны: «эз пӧ эськӧ ков кыпӧдчывны ӧружйӧяснад». Ленин ёрт сэтшӧм юда предательяссӧ, наян войтырсӧ гижӧд пыр (газет, журналъяс пыр) да синманыс немжалиттӧг видіс.
«Уроки Московского восстания» нима статтяас Владимир Ильич гижис: «Колӧ вӧлі нӧшта на чорыдджыка збойджыка кутчысьны ӧружйӧас»...
«Тӧд вылын пондам кутны, матысмӧ нӧшта на ыджыдджык кось. Сэки нин став уджалысь йӧзыс кыптас, олӧмсӧ жалиттӧг вермасяс помӧдз. Ӧнӧдз уджалысь йӧз вылад воліс правительствоыс ачыс, уджалысь йӧзыд сӧмын водзсасисны наысь. Ыджыд косьтӧ панігӧн уджалысь йӧзыдлы колӧ нин аслыныс правительство вылас уськӧдчыны, сӧмын колӧ став вӧрӧгсӧ дзикӧдз бырӧдны, помӧдз пӧдтыны».
Владимир Ильичыд тшӧктіс велӧдны декабрса кыпӧдчӧмтӧ, медым водзӧ, мӧд кыпӧдчӧмӧн, сяммыны сарлысь правительствосӧ дзикӧдз вермыны. Велӧданторъяссӧ ачыс индаліс.
«Правительствоыдлы вочатӧ сувтны колӧ кужны. Медвойдӧр сійӧ кужӧмас лоӧ нинӧмысь повтӧг, бӧрӧ видзӧдтӧг, биа синмӧн моз вӧрӧгъяс вылад уськӧдчӧм»...
Тадзи жӧ, Ленин моз, декабрса кыпӧдчӧм вылӧ видзӧдіс большевик партияыд. Апрель тӧлысьын, 1906ʼ воӧ, партиялӧн 4ʼ съездыс шуӧма:
«Нӧшта на ёнджыка колӧ уджавны: чукӧртны косясьысь дружинаястӧ; бурджыка найӧс лӧсьӧдны, велӧдны; сетны налы быдсяма пӧлӧс ӧружйӧ.
Ёнджыка босьтчыны уджавны салдатъяс костад.
Крестьяна кыпӧдчӧмъясыд сар правительстволы да помещикъяслы воча ӧтарӧ тшӧкыдмӧ, содӧ. Колӧ рабочӧйястӧ да крестьянатӧ ӧтувтны, медым найӧ ӧтпырйӧ, ӧти морт моз кось вылад петӧны».

Мыйӧ велӧдіс 1905ʼ вося революция

Декабр тӧлысся ыджыд кось кыптылӧм бӧрад кӧнсюрӧ нӧшта на уджалысь йӧзыд кыпӧдчылісны. Питирса большевикъяс индалӧм-велӧдӧм серти сувтісны Кронштадтса матросъяс. 1906ʼ воӧ тулыснас тшӧкыдмисны крестьяна кыпӧдчӧмъяс. Но правительствоыд сэк кежлӧ ёнмис нин. Уджалысь войтырлӧн сыкӧд вермасьӧм кутіс сайкавны, лӧнявны. 1906ʼ во помас правительствоыд дзикӧдз вермис найӧс: революцияыд тайӧ здук кежлӧ помасис.
Мый понда нӧ эськӧ правительствоыд вермис уджалысь йӧзтӧ?
Ӧти-кӧ, — крестьянаыд омӧля отсалісны рабочӧйясыдлы да сы понда.
«Об уроках революции» нима статтяын 1910ʼ воӧ Владимир Ильичыд гижӧ: Революция кось вылад унджыкыс кыпӧдчыліс пабрик-заводъясын уджалысь костысь (3/5), крестьяна костсьыд этшаджыкыс, — сӧмын витӧд, либӧ зэв нин нёльӧд юкӧныс. Сэсся крестьянаыд эз сэтшӧм чорыда, сьӧлӧмсьыс вермасьны, пыр на сар вылад надейтчисны: «аддзас пӧ ӧд «сар-батюшкоыд» миянлысь сьӧкыд олӧмнымӧс, — ачыс став нартитысьяссьыс мездас»
Мӧд-кӧ, крестьянаыд эз ӧтпырйӧ сувтны рабочӧйясыдкӧд. Рабочӧйясыд медся ёнасӧ кыпӧдчылісны 1905ʼ воын, медыджыд косьыс налӧн правительствоыдкӧд вӧлі декабр тӧлысьын. Крестьянаыд ёнджыкасӧ кыпӧдчисны сӧмын 1906ʼ воас. Сійӧн ӧд и правительствоыд сэтшӧм кокниа вермис сэки революциятӧ пӧдтыны. Сарыдлӧн армияыс, — дерт эськӧ сэні унджыкыс вӧлі крестьяна да, — генералъяс тшӧктӧм серти вӧчис: пӧдтіс уджалысь войтыртӧ.
«1905ʼ вося революцияыд петкӧдліс: крестьянаыдлӧн, кыдз-мый вермасны, колӧ отсавны правительствокӧд косясьысь рабочӧй класслы; став уджалысьыслы — пабрик-заводын и, видз-му вылын и, — колӧ топыда йитчыны, петны кось вылӧ ӧтув, ӧти кадӧ. Сӧмын сідзи вӧчигӧн позьӧ вермыны вӧрӧгъястӧ, шедӧдны мездлунтӧ.
1905ʼ вося революцияыд велӧдіс нӧшта косясьны. Сэки уджалысь йӧз пӧвсысь медводдзаысь чукӧрмалісны косясьысь дружинаяс. Декабр тӧлысся ыжыд кось петкӧдліс рабочӧй класслысь, вӧрӧгъясыскӧд чорыда вермасьны кужӧмсӧ. 1905ʼ вося революцияыд большевик партиятӧ сюсьмӧдіс нӧшта на ёнджыка лӧсьӧдчыны да бурджыка нуӧдны мӧд революция.
Зиновьев ёрт висьталӧ, Лениныд пӧ гӧгӧрбок зэв бура тӧдмаліс, кутшӧм ногӧн сэки кыптылісны, чукӧртчавлісны, уджалісны косясьысь дружинаясыд. Нӧшта заграничаас олігӧн нин зілис корсьны сійӧ быд ловйӧн кольӧм косясьысьӧс да юасьны сылысь, кыдзи-мый вӧлі делӧыс».
1905ʼ вося революция бӧрад помещикъясыд, капиталистъясыд уджалысь йӧзыдлысь нӧшта ёнджыка мӧдісны виртӧ пычкыны. Партияыд сэки дугдывтӧг чукӧртіс, котыртіс вынйӧрсӧ мӧд революция кежлӧ. Ӧти финляндияса сиктӧ чукӧртлісны найӧ став Россияса косясьысь дружинаяссӧ медводдза съезд вылӧ. Салдатъяс костын партияыд дугдывтӧг жӧ уджаліс, мый вермис пыр ӧтарӧ сюсьмӧдіс найӧс. Сар правительствоыд татшӧм уджъяссьыд большевикъястӧ ёна мыждаліс: ӧшӧдаліс, лыйліс, катаргаӧ мӧдӧдаліс.
Меньшевикъяс да мукӧд пӧлӧс бурӧн лӧсьӧдчысь «социалистъяс» быд ногӧн зілисны видзны уджалысьястӧ выльысь кыпӧдчӧмсьыд, чуксалісны найӧс дзикӧдз эновтчыны революция уджсьыд. Большевикъяс жӧ мӧдарӧ — лӧсьӧдчисны выльысь кыпӧдчӧм вылӧ, чукӧртісны-котыртісны став Россия пасьтаыс тыр-бур вежӧра, чорыд сьӧлӧма, вынйӧра уджалысь войтырӧс. Владимир Ильичыд, став партия нимсяньыс сэки шуліс:
«Пабрик-заводын медӧн уджалысь войтырлы эм мыйӧн ошйысьны: 1905ʼ воын, большевикъяс индалӧм-велӧдӧм серти, увтыртӧм, коньӧр йӧз уна миллион морта армияӧн медводдзаысь лэптысисны лёк вӧрӧгъяс выланыс: вир юысь сар вылӧ, помещикъяс, капиталистъяс вылӧ. Пабрик-заводса уджалысьясыд (пролетариатыд) революционнӧй уджад нӧшта чорыдджыка босьтчасны. Ӧні найӧ кужасны нин ӧтырышйӧ, дугдывтӧг уджалӧмӧн, бура сюсьмӧдны, кыпӧдны став уджалысь йӧзсӧ, став увтыртӧмсӧ, пикӧ воштӧмсӧ выль революция вылад.
«1905ʼ воад революциятӧ пӧдтӧмыд йӧзтӧ ёна сюсьмӧдіс. Россияса уджалысь йӧзыд ӧні абу нин 1905ʼ во водзвывса кодьысьӧсь. Пролетариатыд велӧдіс найӧс вӧрӧгъясыскӧд водзсасьны. Пролетариатыд жӧ нуӧдіс найӧс бур помӧдз: став дыша горшсӧ, виръюысьяссӧ пӧдтӧмӧдз, выль оласногӧдз — увтыртысьястӧг, нартитчысьястӧг, ыджыд мездлунӧдз».

Владимир Ильич нуӧдӧ октябр тӧлысся кыпӧдчӧм

1914ʼ воын, август тӧлысся 4ʼ лунӧ лэптысис империалистическӧй война. Тайӧ войнасӧ кыпӧдісны ад горша капиталистъяс, мувыв эмбурсӧ ас костаныс юкӧм понда. Империалистическӧй войнаыд зэв ёна гӧльмӧдіс, жебмӧдіс воюйтысь государствоясыдлысь овмӧстӧ. Уна миллион уджалысь йӧз, рабочӧй да крестьянаыд, усины ад горша виръюысьяс понда. Уджалысь йӧзтӧ быдсяма ногӧн ылӧдлісны. Попъяс да гижысьяс (писательяс) — капиталистъяслӧн отсасьысьясыс — бызгисны: «енсянь пӧ тайӧ войнаыд, уджалысь йӧзлы пӧ бур вылӧ». Сідзи жӧ сӧрисны меньшевикъяс эсэръяскӧд, ещӧ ӧд, нем яндысьтӧг, асьнысӧ вӧлі лыддьӧны «уджалыс войтырлы другъясӧн».
Большевикъясыд война пансян медводдза лунсяньыс пондісны веськыда висьтавны, кодъяс да мый понда войнатӧ кыпӧдісны. Война пансьӧм бӧрас, регыд мысти, большевикъяс лэдзисны манифест. Манифестас гижӧны: «империалистическӧй войнатӧ колӧ пӧртны гражданскӧй войнаӧ». Империалистическӧй войнаад ӧти государствоса уджалысь йӧзӧс помещикъяс да капиталистъяс ыстӧны косясьны мӧд государствоса сэтшӧм жӧ уджалысь йӧзкӧд. Колӧ сідзи вӧчны, мед эськӧ став увтыртӧм войтырыс, став уджалысь йӧзыд быд государствоын асланыс увтыртысьяскӧд, помещикъяскӧд-капиталистъяскӧд, косьсӧ кыпӧдасны.
Ёна та йылысь большевикъясыд висьтавлісны салдатъясыдлы армияын и, флотын и.
Февраль 27ʼ лунся кыпӧдчӧмын (выль ногӧн, март тӧлысся 12ʼ лунӧ) Питирса рабочӧйяс чӧвтісны сарӧс. Салдатъясыд ӧтувтчисны рабочӧйяскӧд сар дорыд весиг ӧти рота эз сувт. Большевикъясыдлӧн уджыс салдатъяс костад эз вош весьшӧрӧ: сар йывсьыд да война йывсьыд правдатӧ салдатъясыд гӧгӧрвоисны бура.
Февральса революция дырйиыд Владимир Ильичыд вӧлі Швейцарияын. Россияӧ воис сійӧ апрель тӧлысся 4ʼ лунӧ (выль ногӧн, 17ʼ лунӧ).
Сартӧ, эськӧ, уджалысь йӧзыдлӧн чӧвтӧма нин лои да, медся ыджыд косьыс пыр на жӧ вӧлі водзын. Сар бӧрад сэки власьттӧ босьтісны выль кырнышъяс — капиталистъяс помещикъяскӧд, кутісны шусьыны «Временнӧй правительствоӧн». На дор чорыда сулалісны меньшевикъяс эсэръяскӧд. Выль власьтыд небыд кывнас кутіс изны мездлун да мукӧд сэтшӧм тор йылысь. Уджалысьяслысь виртӧ кисьтны эз дугды: важ моз муніс войнаыд. Сӧмын кутісны мӧд ногӧнджык ылӧдлыны: революция кузя пӧ нин, мездлун шедӧдӧм кузя мунӧ войнаыс (войдӧр вӧлі шуӧны: енсянь пӧ тайӧ войнаыд).
Крестьянаыдлы помещикъясыдлысь видз-мутӧ босьтны эз лэдзны. Рабочӧйясыдлы Временнӧй правительство дырйиыд нӧшта на сьӧкыдджык лои овнытӧ.
Сэки Ленин ёрт (сы бӧрся став партияыс) шуис: колӧ пӧ лӧсьӧдчыны мӧд революция кежлӧ: босьтны власьттӧ рабочӧйяслы асланыс киӧ. Бара уджыд кутіс пуны: Колӧ вӧлі уджалысь йӧзтӧ сюсьмӧдны; висьтавлыны налы Временнӧй правительство дырся сямтӧм оласног йывсьыд; писькӧдны туйсӧ водзӧ; индавны, мыйджык колӧ вӧчны. Медвойдӧр пӧ колӧ дугӧдны пеж войнатӧ; сэсся пырысь пыр жӧ помещикъяслысь видз-мусӧ сетны крестьяналы; став власьтсӧ государствоас босьтны Сӧветъяслы. Сӧвет власьтыд куш киӧн оз шед, сійӧс шедӧдны ковмас ӧружйӧӧн. Со кутшӧм туйяс сэки индісны уджалысь йӧзыдлы Владимир Ильичыд партияыскӧд.
Ӧружйӧтӧ колӧ вӧлі корсьны; салдатъястӧ водзӧ сюсьмӧдны, вежӧрнысӧ восьтыны, медым сяммасны сувтны революция дорыд.
Помещикъясыд капиталистъяскӧд, меньшевикъясыд эсэръяскӧд и, — ставӧн пон стада моз уськӧдчисны большевикъяс вылад, — кутісны арестуйтавны, быдторйысь мыждыны, быдсяма ног лякны найӧс.
Сьӧкыд, дерт, сэки вӧлі большевикъясыдлы. Но нинӧмысь повтӧг, дугдывтӧг, водзысь-водзӧ нуӧдісны найӧ ассьыныс уджнысӧ: чуксалісны, сюсьмӧдісны, путьмӧдісны уджалысь йӧзтӧ мездісны капиталистъяс кипод улысь; ӧружйӧ заптісны. Сизим лун мысти октябрса революция бӧрын партия Центральнӧй Комитет бердас восьтісны найӧ военнӧй организация. Пабрик-заводъясын бур вежӧра, ыджыд сьӧлӧма рабочӧйясыс чукӧртісны медводдза отрадъяс (1905ʼ вося косясьысь дружинаяс модаа). Бӧрын найӧ кутісны шусьыны «Гӧрд Гвардияӧн». Временнӧй Правительствоыд быд ногӧн мырсис, дзугны большевикъясыдлысь уджтӧ. Правительствосьыд гусьӧн, шпионъяссьыс, агентъяссьыс дзебсясьӧмӧн, колӧ вӧлі сюсьмӧдчыны вӧчны быдтор: ӧружйӧтӧ заптыны, салдатъяс костад, рабочӧйяс костад уджавны и. Питирын, Мӧскуаын, Харьковын, Уралын, Дон вылын, Иваново-Вознесенскын — быдлаын, кӧні вӧліны чукӧра рабочӧйяс, заптісны ӧружйӧяс, лӧсьӧдісны косясьысь отрадъяс — Гӧрд Гвардия. Ёна уджалісны большевикъясыд и важ армияын — салдатъяс, матросъяс костын. Восьталісны сэні большевик котыръяс (ячейкаяс). На гӧгӧр чукӧрталісны революция дор сулалысь став салдатъяссӧ, матросъяссӧ. Медся сюся да бура котыртчисны матросъяс.
Владимир Ильичыд унаысь сёрнитліс салдатъясыдкӧд митингъяс вылын — пыр пессис сюсьмӧдны сувтны революция дорыд унджык войтырӧс.
Зиновьев ёрт казьтылӧ Ильичлысь ветлӧмсӧ Семёновскӧй полкӧ. Салдатъясыс сійӧ полкас миянлы вӧлі воча мунӧны, Временнӧй Правительство дор сулалӧны.
«Ильичӧс ёртъясыс оз вӧлі лэдзны муннысӧ: полӧны, мед эськӧ кутшӧмкӧ пакӧсьт сэні эз вӧчны сылы. Воим ми казармаад. Лои мунны миянлы кымынкӧ сё том апицер пӧвсті. Видзӧдӧны найӧ ставныс Ильичыд вылӧ да пиньсӧ йирӧны. Став казарманас стен моз сувтӧмаӧсь салдатъяс.
Ильичыд бура вӧлі тӧдӧ крестьянатӧ, салдатъястӧ, кужӧ накӧд сёрнитны. Ми сэтшӧма некод огӧ тӧдӧй налысь олӧм вылӧмсӧ. Час гӧгӧр Ильич висьталіс салдатъясыдлы. Час мысти Ильичтӧ салдатъясыд петкӧдісны ки вылас, а локтӧм мыстиыс вӧлі видзӧдӧны сы вылӧ кӧинӧн моз».
Кымын водзӧ мунӧ Временнӧй правительство дырся олӧмыд, сымын ёнджыка крестьянаыд да рабочӧйясыд аддзӧны большевикъясыдлысь веськыдлунсӧ, лючки уджалӧмсӧ. Мӧда-мӧд бӧрсяыс рабочӧй депутатъяслӧн Сӧветъяс, салдатъяслӧн Комитетъяс кутісны большевикъяс дор сувтавны. Партия зэв зіля да сюся лӧсьӧдчӧ Временнӧй правительстволы воча сувтны. Став лӧсьӧдчӧмыс мунӧ Владимир Ильич индалӧм-велӧдӧм серти жӧ. Гуся олан инсяньыс (сылы лои дзебсьывны Временнӧй правительствосьыд) веськӧдлӧ сійӧ партия уджнас; мӧдӧдӧ гижӧдъяс, чуксалӧмъяс сьӧлӧм сетӧ Питирса да Мӧскуаса партия Комитетъяслы.
«Ӧні став уджалысь йӧзыс нин сувтас миянкӧд тшӧтш. Водзӧ нюжйӧдлыны оз нин позь. Ӧні кӧ огӧ сувтӧй, став мыжыс миян вылӧ усьӧ. Пырысь-пыр жӧ колӧ вӧчны революция», — гижӧ Владимир Ильич.
Ленин сетӧ революция вӧчан план:
«Мӧдӧдны ӧтпырйӧ: флот (матросъясӧс), рабочӧй дружинаястӧ, салдатъястӧ и; медвойдӧр налы колӧ босьтны да чорыда кутны: а) телефон, б) телеграф, в) кӧрт туй вылысь станцияяссӧ, г) ю да нюр посъяс.
«Торйӧдавны ыджыд сьӧлӧма, медповтӧм войтырӧс (большевикъястӧ, том рабочӧйясӧс, матросъясӧс) ичӧтик отрадъясӧ, босьтны налы медколан инъяссӧ тырмӧдчыны быд ыджыд уджӧ: шуам кӧть: флотӧн; рабочӧйясӧн да войскаӧн босьтны Питирӧс кытш пиӧ, торйӧдны сійӧс мукӧд став карсьыс. Татчӧ, юралысьяс пыддиыс, колӧны зэв сюсь, кужысь да нинӧмысь повтӧм, ыджыд сьӧлӧма войтыр.
«Чукӧртны отрадъясӧ медбур рабочӧйяссӧ, ружйӧясӧн да бомбаясӧн найӧ босьтасны мед чукӧра вӧрӧгъяслысь олан инъяссӧ (юнкерскӧй школа, телеграф, телефон да мукӧдтор. Тайӧ отрадъяс медым уджалӧны со кутшӧм кывъяс тӧдвыланыс кутӧмӧн: «ставным кулам, огӧ лэдзӧ петны керкасьыс весиг ӧти врагӧс».
Октябса революция дырйи водзсасьысь ӧти ёрт висьталӧ:
«Октябса революцияӧдзыд ветлі Ильич ордӧ. Омӧлик керка. Турк-тарк кери ӧдзӧсас. Восьтісны. Югыд горничаын видчысьыштім, кыв-мӧд шуим кӧзяиныскӧд — бур вынйӧра рабочӧйкӧд... Пырис пӧрысь морт, ӧчки улас синъясыс сералӧны, ачыс дзор, пасьтасьӧма омӧлика. Мися тайӧ, кӧнкӧ, вурсьысь (портнӧй), книга вузалысь ли (букинист). Шыбитіс париксӧ, пӧртчис ӧчкисӧ — Ильичыд вӧлӧма.
Тэрыба, дженьыдика юасьӧ:
— Мый вӧчсьӧ флотын?
— Уна-ӧ Питирад сувтас?
— Кронштадт?
— Войвывса пронт?
— Питирын?
Эз ошкы. Видіс: омӧля пӧ йитчӧмныд войвывса пронткӧд.
— Мыйла матросъясыд йӧзсӧ сетісны этша?
— Полӧны пронтсӧ кушӧн йӧзтӧг кольӧмысь.
— Оз ӧмӧй нӧ гӧгӧрвоны революция вылад унджык йӧз колӧмсӧ? Питирыд ӧд ӧні пронт дорысь дона.
— Абу на лючки гӧгӧрвоӧмаӧсь.
Сэсся зэв чорыда шуис (он, бара веж!):
— Водзӧ нюжйӧдчыны оз позь. Чукӧртны колӧ став вынйӧрсӧ (силасӧ). Войвыв пронт вылӧ ветлыны колӧ, сёрнитны отсӧг йылысь. Рабочӧйясыд, кӧть кыдзи-а, медым ӧружйӧаӧсь вӧліны. Пӧраыд ӧд этша нин коли...
Октяб тӧлысся 10-ӧд лунӧ, Ленин ёртлысь доклад кывзӧм бӧрын, партиялӧн Центральнӧй Комитетыс шуис:
«Кад нин Временнӧй Правительствотӧ путкыльтны власьттӧ ас киӧ босьтны». Октябр тӧлысся 25ʼ лунӧ уджалысьыд да крестьяна босьтісны власьттӧ (кутіс шусьыны сӧвет власьтӧн). Пондылісны эськӧ вӧрӧгъясыд Сӧвет власьт вылӧ пронтъяс вылысь вайӧдны войскатӧ да, салдатъясыд сюсьмисны нин, уджалысь йӧзыдлы вочатӧ эз нин сувтны: Сӧмын питирса юнкеръяс — капиталистъяслӧн да помещикъяслӧн пияныс — найӧ сувтісны. Вежон гӧгӧр муніс косьыд. Большевикъясыд косясисны медводзвылас; асьнысӧ жалиттӧг косясисны рабочӧйяс — Гӧрд Гвардия, матросъяс, салдатъяс. Косьсӧ нуӧдысьыс, индалысьыс-туйдалысьыс вӧлі Владимир Ильич.
Подвойскӧй ёрт (тшӧтш косясис) висьталӧ: «Лениныд зэв сюся пыр кыйӧдіс Керенскӧйлысь воча воӧмсӧ. Докладъяс серти пыр сійӧ тӧдіс, кӧн мый вӧчсьӧ, кӧн кутшӧм косьяс мунӧны...
Локтіс Ленин ме ордӧ, штабӧ. Менам кабинетӧ тшӧктіс пыртны аслыс пызан. Шуӧ, мем пӧ быд здук колӧ ставсӧ кось йывсьыд тӧдны. Ньӧжйӧникӧн, ачыс эз и казявлы, приказъяс кутіс сетавны, индавны ӧтилы, мӧдлы. Ленин кипод улад уджыд кутіс пуны, сӧмын сылы кажитчӧ, вывті на пӧ надзӧн сійӧ мунӧ. Лениныд быттьӧкӧ быдӧнлы вӧлі тувъялӧ юрас: став вын-эбӧстӧ пӧ, кужӧмтӧ, сьӧлӧмтӧ, ловтӧ колӧ пуктыны косяд сідзнад пӧ став вӧрӧгсӧ вермам. Сійӧн ӧд косьыд и муніс шыльыда, — быдӧн вӧлі тӧдӧны ассьыныс местасӧ, уджнысӧ».

Гӧрд Гвардиясянь Гӧрд Армияӧдз

Россияса капиталистъяс помещикъяскӧд, заграничаса тшӧтш и, некутшӧма эз чайтлыны асьнысӧ дзикӧдз вермиг. Сӧвет власьтыд пӧ дыр оз на кӧнкӧ ов. Октябса революция бӧрад, медводдза тӧлысьясас жӧ мӧдӧдчисны найӧ косясьны сӧвет власьтыдкӧд. Медвойдӧр сувтіс генерал Каледин, Ростов губерняулысь помещик. Сэсся сы бӧрся мукӧд; ӧтилаын да мӧдлаын кутісны пансявны пронтъяс.
Важ армияыд сійӧ кадас самӧй вӧлі пышйӧ пронтсьыд. Германияса кырнышъяс — капиталистъяс — аддзӧны: Россияыд омӧльтчӧ, армияыд пышйӧ, пытшкӧс (гражданскӧй) пронтъяс пансьӧны. «Ӧні пӧ тай миянлы парсалан кадыд воис» — куш киӧн Россиятӧ позьӧ босьтны, эмбурнысӧ грабитны», — мӧвпалӧны найӧ. Немецкӧй кайзерлӧн (миян ногӧн — сар) войскаыс кутіс водзӧ пыр Россияад пырны. Сэсся кайзерыд зэв сьӧкыд мир миянлы вӧзйис. Дась эмбур вылад ӧд кырнышъясыд горшӧсь, ньӧтчыд оз пӧтлыны, кытчӧдз асьнысӧ он пӧдты. Сӧвет власьтлы быд боксянь пик. Ленин ёрт аддзӧ: важ сарскӧй армия вылад надея абу — революциятӧ видзны, Сӧвет власьттӧ дорйыны найӧ оз вермыны.
«Важ армияыдлы — шуӧ Ленин 3ʼ Сӧветъяс Съезд вылын, 1918ʼ вося январ тӧлысьын, — казармаын пыткаӧн велӧдӧм армияыдлы, воис пом. Ставнас сійӧ пазалі; тор ни пыриг эз коль».
Колӧ вӧлі лӧсьӧдны чорыда революция дор сулалысь армия. Сэтшӧм армияыд другӧн оз артмы. Колӧ пӧра. Колӧ куим вося войнанад кувтӧдз мудзӧм йӧзыдлы сетны и шойччыштны. Ильич шуӧ: «Ковмас пӧ немечьясыдкӧд миритчыныд, мед пӧ кӧть ад горшнаныс и унатор миянлысь корӧны, сы пыдди миян лоӧ пӧра ёнмӧдчыны, кок йыланым сувтны».
«Кужӧй босьтны шойччӧгсӧ, кадсӧ, медым сійӧ каднас удитанныд чукӧртчыны, лӧсьӧдчыны революциятӧ видзны», — чукӧстчис Лениныд партияыслы да став уджалысь йӧзыслы.
Революциятӧ видзысьыд сэки вӧлі Гӧрд Гвардия. Гӧрд Гвардияыд эз вӧв ыджыд (сэні сӧмын рабочӧйяс вӧліны), йӧзыд этша. Сар армияса апицеръясыд пӧшти ставныс Сӧвет власьтыдлы воча мунӧны, большевикъястӧ быдсяма ногӧн сакӧны. Рабочӧй йӧз пытшкысь петӧм командиръясыд эз на вӧвны. Но кӧть и сьӧкыд зэв вӧлі сэки, кӧть и ён пикӧ воліс революцияыд, Ильичыд пыр веритіс: революцияыд пӧ вермас помӧдз. Сэки нин сійӧ вӧлі тӧдӧ: Гӧрд Гвардияысь быдмас ыджыд, ён вына, Гӧрд Армия — став тыр-бур вежӧра, вынйӧра уджалысь йӧзыс сувтас Сӧвет власьт дорыд. Сӧвет власьтыд ӧд медводдза рабоче-крестьянскӧй власьт мирас.
1918ʼ вося март тӧлысьын, 4ʼ Сӧветъяс Съезд вылын, Ильич висьталӧ:
«Финляндияса кӧрт туй вылын, вагонын кывлі ме сёрни ӧти старукалысь кымынкӧ финкӧд. Ме эськӧ накӧд сёрнитнысӧ эг вермы да, — фин кывтӧ ог тӧд, — да ӧти фин меным рочӧн висьталіс старукаыслысь кывъяссӧ. Сійӧ шуӧма: «Ружйӧа мортсьыд тай ӧні сэсся оз нин ков повныд. Вӧрын паныдасис меным ружйӧа морт. Ме сэні вӧлі кос увъяс (хворост) чукӧрта пачӧс ломтыны. Мырддьӧм пыдди ружйӧа мортыд меным ачыс на ещӧ содтіс пестӧ».
«Сэки жӧ ме аслым шуи: мед мися кӧть сё сюрс газет — социалистъяслӧн и, пӧшти социалистъяслӧн и, мукӧдлӧн и сакӧны миянӧс «диктаторъясӧн», «насильникъясӧн». Уджалысь йӧз костын мӧд ногса сёрни мунӧ.

Найӧ аслыныс шуӧны: «Ӧні миянлы оз нин ков повны ружйӧа мортсьыд; сійӧ ӧд дорйӧ миянӧс нин»...
Со мый гӧгӧрвоисны уджалысь войтырыр. Прӧстӧй, велӧдчытӧм войтырырлӧн татшӧм сёрниыд медся бур агитация. Регыд нин став уджалысь йӧзыс казялас: красногвардеечьясыд пӧ тай косясьӧны нэмӧвӧйя нартитысьяскӧд, виръюысьяскӧд став уджалысь йӧзтӧ наысь мездӧм понда. Гӧрд Гвардиялӧн отрадъяс содасны, став уджалысь йӧзсӧ сюсьмӧдасны, велӧдасны лёк вӧрӧгъясныскӧд ӧружйӧӧн косясьны...
Сэки чукӧрмас миян ыджыд ён вына армия; асланыс уджалысь йӧзлӧн медводдза мирас Гӧрд Армия, — став уджалысь йӧзыслы мирас мездлун шӧдӧдӧм понда чорыда вир юысьяскӧд косясьны. Кор миян сэтшӧм армияыд лоӧ, некутшӧм вын нин мирас Россияса Сӧвет Республикатӧ пӧдтыны оз вермы».
Февраль тӧлысся 23ʼ лунӧ 1918ʼ воын лэдзисны декрет (закон) Гӧрд Армия лӧсьӧдӧм йылысь. Гӧрд Гвардияыд вӧлі окочӧйясысь (ас окотасьыныс ӧружйӧӧн косясьны сувтысьясысь). Гӧрд Армияад Сӧвет власьтыд кутіс нин ньӧжйӧникӧн мобилизуйтны (уджалысь йӧзтӧ армияад босьтны закон серти). Лӧсьӧдісны чорыд дисциплина — сытӧг ӧд некутшӧм революционнӧй армия, эськӧ, эз артмы. Владимир Ильичыд, — партияыдлӧн сьӧлӧмыс, юрыс, — бара жӧ ачыс ставсӧ индаліс Гӧрд Армиятӧ чукӧртігӧн.

Гӧрд Армия Сӧвет власьт понда косясьӧ

Март тӧлысся 13ʼ лунӧ 1919ʼ воын Владимир Ильич Гӧрд Армия йывсьыд шуӧ: «1918 ӧд воӧ надзӧникӧн, водзысь водзӧ, изйысь изйӧ, Гӧрд Армияыдлысь фундаментсӧ лӧсьӧдім. Став тыр-бур вежӧра войтырыс сы вылын уджалісны; став вын-эбӧссӧ, эмбурсӧ государствоыдлысь сы вылӧ пуктім. Вӧрӧгыд лунысь лунӧ вӧлі содӧ: уськӧдчисны миян вылӧ асланым помещикъяс капиталистъяскӧд, уськӧдчисны тшӧтш и заграничаса помещикъяс да капиталистъяс».
«Эз ӧд миянсянь гражданскӧй войнаыд пансьы, сійӧ быдӧн тӧдӧны. 1918ʼ воын (февраль-март тӧлысьын) ми помалім важ войнатӧ, выльӧс ми эгӧй панӧй.
Быд боксянь сувтісны миянлы воча белӧйяс; рытыввывсянь, лунвывсянь, асыввывсянь. Антантаыд белӧйясыдлы, Россияса капиталистъясыдлы да помещикъяслы, отсаліс сьӧмӧн и, ӧружйӧӧн и, быдсяма ногӧн. Дерт, найӧ рӧскодтӧ эз лэптыны Россияса капиталистъясӧс да помещикъясӧс дорйӧм кузя сӧмын. Заграничаса капиталистъясыд пессисны Сӧвет власьттӧ пӧдтыны медся ёна ас понданыс. Россияад кӧ пӧ уджалысь войтырыд путкыльтасны капиталистъястӧ, помещикъястӧ, сэки оз дыр видзӧдны и мукӧд государствоса уджалысь йӧзыд — сійӧ жӧ вӧчасны асланыс капиталистъяскӧд, парсалӧмныслы, ыджыдалӧмныслы воас пом» (сійӧ жӧ сёрниысь).
Сьӧмнад да, ӧружйӧнад да мукӧд государствоса капиталистъясыд, эськӧ, отсалісны нин Россияса капиталистъясыдлы да, ноябр тӧлысьын 1918ʼ воӧ мӧдӧдісны миян вылӧ войсканысӧ тшӧтш.
Май тӧлысьын, 1918ʼ воӧ, Англияса, Францияса да Америкаса капиталистъяс пӧръялӧмӧн сувтӧдісны миян вылӧ чехословакъясӧс (сар война дырйи пленӧ босьтӧм йӧз). Сы бӧрти регыд англияса капиталистъяс вайӧдісны ассьыныс войсканысӧ Кардорӧ (Архангельскӧ). 1919ʼ воӧ Францияса капиталистъяс вайӧдісны войсканысӧ Чёрнӧй море берег вылӧ.
Март тӧлысся 23ʼ лунӧ, 1919ʼ воын, кӧкъямысӧд партийнӧй съезд вылын Владимир Ильич шуӧ:
«Став мувывса капиталистъясыс — ӧні сійӧ зэв нин бура тӧдам — медбӧръясьыс мырсьӧны, быдсяма ногӧн пессьӧны пазӧдны Сӧвет Республиканымӧс. Найӧ тшӧтш миян капиталистъяскӧд (белӧйяскӧд) ӧтув пессьӧны, кӧрт туйяс жуглӧны; ӧтув ставныс уськӧдчисны Парижын лӧсьӧдӧм план серти. Сӧмын ӧд Россияад уджалысь йӧзыд, рабочӧй-крестьянаыд, абу нин йӧйӧсь. Нинӧм вылӧ найӧ ӧні оз сетчыны му выв нартитысьясыдлы. Первойысь мирас рабочӧйясыд крестьянаыдкӧд ӧружйӧӧн ассьыныс Сӧвет власьтнысӧ видзӧны, капиталистъяс вылын власьт кутӧны, став му выв пролетариат дор сулалӧны; сы понда, тшыгъяліг-кынмалігтыр, омӧлик кӧмкот-паськӧмӧн, сэтшӧм чорыда ловнысӧ жалиттӧг, косясьӧны; сы понда выннысӧ, олӧмнысӧ пуктӧны; нартитчыны водзӧ ас выланыс некодӧс оз лэдзны».
Пронтъяс вылын медся сьӧкыд лои апрель-май тӧлысьясын, 1919ʼ воад. Лунвылын вӧрзис, ёнмис Деникин, асыввывсянь кыпӧдчис Колчак, 14 государствоса капиталистъяс помещикъяскӧд сувтісны Россияса уджалысь йӧзлы воча.
Мӧскуаса Сӧвет вылын, апрель тӧлысся 4ʼ лунӧ, Владимир Ильичыд со мый висьталӧ тайӧ кад йывсьыс: «Миянлы воча сувтысь косясьысь вынйӧр (военнӧй сила) ӧні зэв уна да ён. Колчак шыбитіс миян вылӧ став бандасӧ ассьыс, банда сылӧн ыджыд (окочӧйыд белӧйыд абу этша) Англия Америкакӧд отсалӧны сылы сьӧмӧн, ӧружйӧӧн, сёян-юанӧн, кӧмкот-паськӧмӧн. Сӧвет Республикаыдлы ӧні ёна сьӧкыд. Колӧ, кыдз-мый верман, бурджыка лӧсьӧдчыны водзсасьнытӧ".
Октябр тӧлысся 19ʼ лунӧ, 1919ʼ воӧ, Владимир Ильичыд красноармеечьяслы гижӧ письмӧ:

«Красноармееч ёртъяслы.
Красноармееч ёртъяс! Сарлӧн генералъясыс — Юденич войвылын, Деникин лунвылын — бара на чукӧртӧны став выннысӧ, Сӧвет власьттӧ бырӧдны кӧсйӧны, бӧр уджалысь йӧз сьылі вылад сартӧ помещикъяскӧд да капиталистъяскӧд пуксьӧдны надейтчӧны.
Ми аддзылім, кыдзи помасис татшӧм уджыс Колчаклӧн. Эз дыр кежлӧ ылавлыны Сибырса да Уралса крестьянаыд рабочӧйясыдкӧд. Кор Колчакыдлӧн апицеръясыс — капиталистъяслӧн да помещикъяслӧн пияныс — кутісны уджалысь йӧзтӧ грабитны, нӧйтны, вины, — регыд найӧ пӧрйӧгтӧ казялісны, сувтісны Гӧрд Армия дор, отсалісны Колчактӧ венны. Оренбургса казакъяс веськыда сувтісны Сӧвет власьт дорыд.
Юденичыдкӧд, Деникиныдкӧд да сійӧ жӧ лоӧ: оз вермыны найӧ сартӧ, помещикъястӧ да капиталистъястӧ бӧр уджалысь йӧз сьылі вылад пуксьӧдны. Ньӧтчыд сійӧ оз ло. Крестьянаыд Деникиныдлы воча сувтӧны нин: Кавказын тшӧть моз сувтӧмаӧсь; казакъяс Кубаньын ёна жӧ нин дӧзмӧмаӧсь Деникиннад, — эмбурнысӧ помещикъяслы да англичаналы грабитӧ да.
Ёртъяс! Нӧшта на ёнджыка чорзьӧдчамӧй водзӧ. Рабочӧйясыд крестьянакӧд ёнджыка, топыдджыка йитчӧны ӧтув, сьӧлӧмсяньныс сулалӧны Сӧвет власьт дорыд.
Водзӧ, красноармееч ёртъяс! Кось вылӧ рабочӧй-крестьяна власьт дор, сар генералъяслы воча. Ми вермам найӧс!.
Н. Ленин».

Деникинтӧ да Юденичтӧ Гӧрд Армияыд разӧдіс 1919ʼ во помас. Кымынкӧ тӧлысь шойччыштӧм мысти Гӧрд Армияыдлы бара на лои сувтны косясьны — Польшаса панъяскӧд (помещикъяскӧд) да лунвылын Врангель баронкӧд. Ноябр тӧлысьын, 1920ʼ воӧ, Гӧрд Армияыд босьтіс Перекоп, весаліс белӧйяссьыд Крымтӧ. Полякъяскӧд Ригаын лӧсьӧдчисны мирӧн. Тайӧн помасис уджалысь йӧзлӧн, мездлун шедӧдӧм кузя, капиталистъяскӧд да помещикъяскӧд кось.
Владимир Ильичыд косясиг чӧжыс, 1918ʼ вося ноябр тӧлыссянь, пыр вӧлі Республика Видзан Сӧветын юралысьын. Некод эськӧ сыысь кындзи, сэтшӧм бура да сюся эз сяммы гӧгӧрбок мӧвпавны, лӧсьӧдны, индыны, став вынйӧрсӧ Республикалысь чукӧртны пронтъястӧ ёнмӧдӧм кузя, помӧдз вермымӧнӧдз косьтӧ нуӧдны.
Ленин дінын уджалысь ӧти ёрт сійӧ воясса Владимир Ильич удж йывсьыд висьталӧ.
«Капиталистъясыдкӧд косьтӧ нуӧдігӧн Владимир Ильичлӧн кабинетыс вӧлі «главнӧй штаб». Пызан вылас сылӧн пӧшти пыр вӧлі разӧдӧма военнӧй картаяс. Пронт вылас уджалысьяс дорысь Владимир Ильичыд бурджыка вӧлі тӧдӧ, мыйджык вӧчсьӧ кутшӧм пронт вылын; докладъяс тшӧктӧ вӧлі висьтавлыны аслыс быд косьтор йылысь; телеграммаястӧ десяткаӧн вӧлі пронтъяс вылад ысталӧ; чукӧрталӧ комиссияяс, мукӧддырйи войнас, — колӧ кӧ вӧлі мыйкӧ лӧсьӧдчыны кось нуӧдӧм йылысь. Телефон бердын пукалас вӧлі часъясӧн: сёрнитас Питиркӧд ли, Харьковкӧд ли, мукӧдкӧд ли. Став сёрниас, гижӧдъясас вӧлі ӧти пӧлӧс дум: лӧсьӧдчыны бурджыка, чукӧртны Республикалысь став вынйӧрсӧ, эмбурсӧ капиталистъясӧс вермӧм вылӧ — лӧсьӧдны налы тырмымӧн ӧружйӧтӧ, кыдз-мый верман, бурджыка няньтӧ заптыны; чорыда вермасьны нянь таскайтысьяскӧд спекулянтъяскӧд; тӧждысьысь Гӧрд Армиятӧ ёнмӧдны, вердны-юктавны, кӧмӧдны-пасьтӧдны найӧс; мырсис став запассӧ Республикасьыд босьтны учёт вылӧ (тӧдмавны, мый кӧні эм-ӧ, абу-ӧ), вердны-юктавны, заводъясад уджалысьястӧ, мед эськӧ вермасны найӧ Армия вылад уджавнытӧ (ӧружйӧ да мукӧдтор вӧчны)». Быдтор йылысь думайтліс, быдтор индавліс Владимир Ильичыд.
Сибырса крестьяналы Владимир Ильичыд сэки со мый гижӧ;
«Став выннытӧ, эмбурнытӧ, став кужӧмнытӧ, тӧдӧмнытӧ — ставсӧ дзоньнас колӧ сетны Гӧрд Армиятӧ кыпӧдӧм-ёнмӧдӧм вылӧ. Оз полӧмла, а колӧмысла, сьӧлӧмсяньныд колӧ вӧчны быдтор законъяс, приказъяс серти Гӧрд Армия йывсьыд; дисциплинатӧ Гӧрд Армияад кутны чорыда, коді мыйӧн вермас кыдзи кужас, отсавны Гӧрд Армияыдлы — со мый колӧ вӧчны быд тыр-бур вежӧра, гӧгӧрвоысь рабочӧйлы да крестьянинлы».
Ӧти ёрт висьтавлӧ Ленинкӧд аддзысьлӧмсӧ 1918ʼ воын. Висьталӧм сертиыс Лениныд гӧгӧрбоксянь мӧвпавлӧма Армиятӧ да Республикатӧ ёнмӧдӧм йывсьыд.
Ми, Кардорад олысьясыд, тӧдам вӧлі водзвыв: сёр-ӧ, водз-ӧ, а англичанаыд кутасны мырсьыны Россияса Республикаыдлысь став войвывсӧ ас кипод уланыс курыштны.
1918ʼ вося март тӧлысьын миянлы тшӧктісны петкӧдны войвыв портъяссьыд коланджык да донаджык эмбурсӧ. Миянлы отсӧг вылӧ Мӧскуасянь воисны кык ёрт. Мем сетісны петкӧдны кӧрта кӧлуй: ыргӧн, свинеч, озысь да мукӧдтор. Юль тӧлысся 28ʼ лунӧ петкӧдім Кардорысь кӧрта кӧлуй тыра медбӧръя вагонсӧ, а август тӧлысся 2ʼ лунӧ англичанаыд Кардортӧ (Архангельсктӧ) босьтісны нин.
Мӧскуаад локтӧм бӧрын, Кардорсьыд эмбуртӧ петкӧдӧм йылысь ме гижышті Владимир Ильичыдлы, Ӧльӧксей Иванӧвич Рыковлы тшӧтш и — мися ӧд дерт, кӧнкӧ, найӧ тӧждысьӧны сы понда.
Кык лун мысти висьталісны меным, Владимир Ильич пӧ окотитӧ менӧ аддзӧдлыны. Муні ме сы ордӧ. Калидорас паныдасим. Сійӧ, вӧлӧмкӧ, кытчӧкӧ мунны лӧсьӧдчӧма. Шыаси. Сійӧ шуӧ: «Дажӧ ӧд эськӧ ог эшты да. Кутшӧм могӧн нӧ локтін?"
— Ме, мися, Кардорысь вои. Отсаси сэні эмбурсӧ петкӧдны.
— Сідз, сідз, — быттьӧкӧ ловзьыштіс Владимир Ильичыд: — Висьтав пӧ, мый сэні вӧчсьӧ. Мый вӧчинныд?»
Ме здукӧн висьталі мый тӧді. Владимир Ильичыд торкис менӧ, шуӧ:
— Быдӧн бур. Лыдпасъясыд эмӧсь?
Ме сеті сылы лыдпасъяс.
Видзӧдӧ. Индӧ меным лыдпас 1 862 000 пуд кӧрт кӧлуй, юалӧ:
— Тайӧ ставыс дзонь?
Ставыс, мися. Тані ӧні Мӧскуаад.
— Лоӧ кӧ миянлы водзсасьны, дыр-ӧ кежлӧ, эськӧ, тайӧ кӧрт кӧлуйыд тырмас?"
Ме шуа: став кӧрта кӧлуйсӧ кӧ мися Россия пасьтаыс ӧтлаавны да 90 прӧчентсӧ сэтысь видзны сӧмын водзсасьӧм вылӧ, — воӧн-джынйӧн кымын тырмас, унджыктӧ оз.
«Мый серти нӧ эськӧ тэ тадзисӧ чайтан?
— Спутю висьтавны мися дерт ӧні ог вермы: гижӧдъясыс абу сёрысьӧсь. Сӧмын тайӧ делӧыскӧд тӧдса: — кык во да джын ӧружйӧтӧ лӧсьӧдӧм вылын уджалі. Ме чайта, ыджыд ылӧг (ӧшибка) менам висьталӧмын оз ло.
«Бур нӧ, сідз, сідз», — мыйкӧ мӧвпалігтыр шуис Вл. Ил., сэсся содтіс:
«Лыдпасъястӧ коль меным».
— Тэныд, мися, и лӧсьӧдӧма.
— Аттьӧ, инӧ. Ме зэв ёна тэрмася.
Мӧдысь вӧлі тадзи:
Котӧрӧн пырис ме ордӧ ӧти пронт вылӧ кӧлуй заптысь комиссар. Ме лыдди сылысь гижӧдсӧ дай шуа: ог мися вермы ставсӧ сетны. Комиссарыд некыдзи оз сетчы, грӧзитчӧ, мырдӧн корӧ, колӧ пӧ зэв — шуӧ. Он кӧ пӧ сет, Ленин ёрт ордӧ пӧ муна.
Кык лун мысти комиссарыд бара локтіс. Пызан вылӧ пуктіс гижӧд.
Пронт вылад кӧлуйтӧ коран кабала вылас Владимир Ильичыд гижӧма резолюция, а кодлы резолюцияыс нимсӧ абу урчитӧма: «Тайӧ ёртыскӧд ме сёрниті. Пронт выланыс збыльысь нинӧмыс абу. Гашкӧ кыдзкӧ-мыйкӧ верманныд унджыктор сетны план сертиныд, гашкӧ эськӧ и оз сідз ков да».
Ленин ёртыд медся унатор вӧчис, медъёна индаліс, велӧдіс белӧйясыдкӧд косясигӧн. Косьнад веськӧдліс партияным, а Лениныд партияыдлӧн вӧлі юрыс, югыд вежӧрыс, сьӧлӧмыс. Лениныд медыджыд, медпервой герой.

Мый понда Гӧрд Армияыд миян вермис

Кыдзи нӧ сійӧ артмис: уджалысь войтыр — рабочӧйяс крестьянакӧд — сяммисны некодлы сетчытӧм Гӧрд Армия лӧсьӧдны? Некор ӧд войдӧр татшӧм модаа уджтӧ найӧ эз вӧчлыны да. Кыдзи нӧ кужисны вермасьны, дай вермыны помӧдз став му выв капиталистъяссӧ, помещикъяссӧ, — налӧн ӧд войскаыс и, ӧружйӧыс и миян дорысь бурджык вӧлі да?
Тадзи мед юалас ассьыс быд уджалысь морт Сӧвет Республикаын, дай мукӧд государствоын.
Тӧдны кӧ кутам, кыдзи, мый понда вермим капиталистъястӧ, регыдджык дай бурджыка вермам Сӧвет Республиканымӧс кок йылас сувтӧдны, тэрыбджыка сяммам судзсяна олӧм аслыным лӧсьӧдны.
Владимир Ильичыд бара жӧ висьталӧ, мый понда вермис Гӧрд Армияыд.
Ӧти-кӧ, юралысьыс вӧлі коммунист партия — медбур вежӧра, медсюсь, кӧрт кодь чӧрыд рабочӧй котыр.
«Кӧрт кодь чорыд, косясьны велалӧм партиятӧг, кодлы веритӧны, код вылӧ надейтчӧны став уджалысь йӧзыс, ас бӧрсяыс став уджалысь йӧзсӧ нуӧдысь партиятӧг, — некыдзикӧн эськӧ эн вермы капиталистъястӧ», — тадзи гижӧ Владимир Ильич апрель тӧлысьын, 1920ʼ воӧ.
Медводдза косясьысь рабочӧй дружинаястӧ большевикъясыд лӧсьӧдісны 1905ʼ воӧ. Первой революциятӧ (1905ʼ восятӧ) пӧдтӧм бӧрын, сарыдлӧн правительствоыс быд ногӧн нартитчис большевикъяс вылад. Но большевикъясыд дугдывтӧг, ӧтырышйӧ, пыр лӧсьӧдчисны мӧд революция кежлӧ. 1917ʼ воын большевикъясыд лӧсьӧдӧны Гӧрд Гвардия. Капиталистъясыдкӧд косясигӧн большевикъясыд пыр медводзынӧсь, медся полана (ӧпаснӧй) инъясас. Сӧмын коммунист партия индалӧм, велӧдӧм, нуӧдӧм кузя уджалысь йӧзыд вермисны став вӧрӧгъяссӧ.
Партияыд индалӧм-велӧдӧм серти рабочӧйясыд крестьянаыдкӧд топыда йитчисны, ӧтувтчисны, — сійӧн и вермисны капиталистъястӧ да помещикъястӧ, кӧть найӧ и ёнджыкӧсь и бурджык ӧружйӧаӧсь миян серти вӧліны да.
1919ʼ восся нояб тӧлысьын Владимир Ильичыд шуӧ:
«Уджалысь йӧз костысь петісны ён сьӧлӧма, югыд вежӧра войтыр. Став мезмӧм ужалысь йӧзыс мунӧны на бӧрся; тшыг нисьӧ пӧтӧсь, кӧмтӧмӧсь-пасьтӧмӧсь; кык во чӧж нин мездлунсӧ ӧружйӧӧн видзӧны, нэмӧвӧйя вӧрӧгъясныскӧд косясьӧны помӧдз вермӧм кузя.
Капиталистъяссьыд да помещикъяссьыд мезмӧм рабочӧйясыд крестьянаыдкӧд ӧтувтчӧмнад веськыда чудесаяс вӧчӧны.
Гӧрд Армияад и ӧтувтчисны рабочӧйясыд да крестьянаыд. Сэтшӧм ӧтулӧн нартитысьясыдлы воча сувтӧм йывсьыд Владимир Ильичыд долис уна во чӧж войдӧр нин.
Рабочӧй классыд Ленин велӧдӧм серти ёна пессис крестьянаыдкӧд ӧтувтчӧм пондаыд.
«Тайӧ куим во да джыннас, кор косьяс ыджыда эз оръявлыны», шуӧ Владимир Ильич 1921ʼ вося март тӧлысьын: «пабрик-заводын уджалысь войтыр сэтшӧма тшыгъялісны, кынмалісны, косьмалісны, сы мында вир-ловнысӧ пуктісны — татшӧм нуждасӧ войдӧр некор на мирас эз тӧдлыны».
Унджык рабочӧйыс сэки дерт вӧліны пронтъяс вылын, медводзын косясисны. Заводъясад уджалысьясыд ёна сэки тшыгтӧ пыкисны, кынмалісны.
Медся сьӧкыд лунъясас, 1919ʼ вося апрель тӧлысьын, Владимир Ильичыд шуӧ:
«Миянлы ставнымлы колӧ тӧдны зэв бура, мый ми вермам сувтны кок йылӧ, вермам нуӧдны революциятӧ бур помӧдз, сӧмын рабочӧй класс вынӧн. Сы вӧсна став сюсь вежӧра, ён вир-яя рабочӧйяссӧ колӧ мӧдӧдны пронт вылӧ...
Армияыд ӧні оз на ӧти морт моз сулав, абу на тырӧ-бурӧ воӧма. Сы вӧсна став надеяыс ӧні рабочӧйяс вылӧ. Налы, капиталистъясыдкӧд косясьны велалӧм войтырлы, ковмас кужӧмнаныс, тӧдӧмнаныс крестьянакӧд юксьыны; сюсьмӧдны, сяммӧдны найӧс кось вылӧ. Сэки сӧмын крестьянаыд лоӧны тыр-бур вежӧра, сюсь косясьысьяс. Сэки Гӧрд Армияыд, ӧти морт моз, чорыда сувтас дорйыны-видзны Сӧветскӧй власьтӧс».
Асьнысӧ жалиттӧг, кыдз-мый вермисны, пессисны рабочӧйясыд. Крестьянакӧд топыда йитчӧмӧн вермисны найӧ нэмӧвӧйя вӧрӧгъяснысӧ, капиталистъястӧ, помещикъястӧ.
Но оз ков вунӧдны со мый: куш ас выннаным гашкӧ ми эськӧ эгӧ на и вермӧй, эз кӧ миянлы отсавны став му вывса рабочӧйяс.
Вылынджык ми гижлім нин: 1918ʼ во шӧрын кымын став му вывса капиталистъясыс Сӧвет власьт вылад кутісны мӧдӧдны ассьыныс войсканысӧ.
Мый жӧ сыысь артмис? Капиталистъясыд эськӧ быд ног пӧрйӧдлісны ассьыныс салдатъяссӧ да, матросъяссӧ да, правдаыд тай миян революция йывсьыд наӧдз воис жӧ. Эз петны найӧ революциятӧ пӧдтӧм понда косясьнытӧ: прансузъяс (матросъясыс, салдатъясыс) эз лыйлыны море дорса каръяснымӧс миянлысь, Одессаын сулалысь салдатъясыс бунт лэптісны.
Капиталистъясыд повзисны: большевистскӧй «заразаыд пӧ эськӧ мед миян войска вылӧ тшӧтш оз жӧ вудж, тэрыба пондісны войсканысӧ Россиясьыд бӧр петкӧдавны. Мукӧд государствоса рабочӧй йӧзыд быдногӧн жӧ торкисны асланыс капиталистъяслысь миян белӧйяслы отсасьӧмсӧ.
«Куим во помся косясисны миянкӧд медозыр государствоясыс мирас. Косясян вынйӧрыс налӧн (военнӧй силаныс), — ас кежас сувтӧмас и, Колчакӧс, Деникинӧс, Юденичӧс да Врангельӧс отсалӧмас и, уна пӧв вӧлі унджык дай ёнджык миян вынйӧрысь. Тайӧ ті асьныд зэв бура тӧданныд (асьныд ӧд вӧлінныд кось вылас).
«Ёнлуныс мукӧд государствоыдлӧн и ӧні миян дорысь ёна на вылын. Тайӧ ті бура жӧ тӧданныд. Сэтшӧм озыр да вынйӧра государствоясыс чайтлісны зэв кокньыдика путкыльтны миянлысь Сӧвет власьтнымӧс да эз вермыны. Кыдзи нӧ эськӧ, мый вӧсна найӧ эз вермыны миянӧс?
«Со мый вӧсна: став му вывса пролетариатыс (рабочейясыс) миян дор сувтіс» (тадзи шуис Ленин ёрт 1921ʼ вося март тӧлысьын).
Ӧкмысӧд Сӧвет Съезд вылын Владимир Ильичыд шуӧ:
«Ньӧжйӧникӧн, надзӧникӧн став му выв уджалысь йӧзыс, каръясын и, сиктъясын и, миянӧс медъёна мустӧмтысь государствоясас выйӧдз быдлаын ставыс сувтісны миян дор, отсасисны миянлы; сійӧн медся ёна сы понда, гӧгыльтчисны миянысь став му выв вӧрӧгыс».

Ленинлӧн заветыс (велӧдӧм-тшӧктӧмыс)

«Ӧні ми аслыным шуам: босьтчамӧ жӧ сэсся овмӧснымӧс кыпӧдны, бурмӧдны, водзӧ пыр паськӧдны; став выннымӧс сы вылӧ пуктам. Но, ёртъяс, видзӧдӧй гӧгӧрбок сюся, Гӧрд Армиятӧ синмӧс моз видзӧй, ковмас кӧ, мед вермасьны сійӧ водзӧ на сяммас, пырысь-пыр сувтны мед кужас».
Татшӧм велӧдӧм колис уджалысь йӧзыдлы Владимир Ильичыд ӧкмысӧд Сӧвет Съезд вылын, декабр тӧлысся 21ʼ лунӧ, 1921ʼ воӧ. Медбӧръя съездуйтӧм тайӧ вӧлі Владимир Ильичыдлӧн, сэсся эз нин волывлы Сӧвет съездъяс вылад.
Куим во нин сы бӧрти коли. Унатор нин Сӧвет Союзад вежсис. Кыптыштіс, бурмыштіс му-видзтӧ уджалӧмыд; пабрик-заводъясыд сувтісны кок йылас, мӧдісны нин колан кӧлуйтӧ крестьянаыдлы тырмымӧн сетны. Капиталистъясыд аддзӧны: быдмам ми ӧдйӧ; крестьянаыд рабочӧйясыдкӧд кужӧны и косясьны, кужӧны и овмӧснысӧ кыпӧдны, выль бур оласног лӧсьӧдны. Капиталистъясыд сэсся, бара жӧ, красноармеечыдлысь штык кӧрсӧ тӧдӧны бура. Казялісны найӧ: Сӧвет власьттӧ путкыльтныд сьӧкыд кодь.
Казялісны капиталистическӧй государствоясыд миянлысь ёнмӧмтӧ, пыдди пуктыны кутісны — пӧшти став государствоыс нин Сӧвет Союзтӧ настӧящӧй государствоӧн лыддьӧны, посолъяссӧ ассьыныс ыстісны.
Но ньӧтчыд оз ков вунӧдны Владимир Ильичыдлысь куим во сайын сетӧм индӧдсӧ: Ми вӧрӧгъяс кытш пиынӧсь. Капиталистъясыд пыр на миян вылӧ йирӧны пиньяснысӧ. Ӧд миянын сӧмын, Сӧвет Союзад, уджалысьясыд да крестьянаыд асьныс ыджыдӧсь, ас кианыс став власьтыс. Сы понда медым бура-лӧсьыда, некодысь повтӧг овмӧснымӧс кыпӧдны, бурмӧдны, выль олӧм лӧсьӧдны, колӧ синмӧс моз жӧ видзны Гӧрд Армиятӧ.
Бура военнӧй делӧ велӧдысь красноармееч, сьӧлӧмсьыс военнӧй уджӧн да политграмотаӧн тӧдмасысь допризывник, военнӧй удж Сӧвет государствоын бура сувтӧдны отсасьысь крестьянин либӧ пабрик-заводын уджалысь, — найӧ ставныс вӧчӧны Владимир Ильич индӧм серти, сылысь медколан индӧмсӧ пыртӧны олӧмас.
Кыдзи да мый понда Гӧрд Армияыд вермис капиталистъястӧ, сідзи жӧ, сы понда жӧ кутам ми вермыны и водзӧ.
Юралысьным миян, важ моз жӧ, коммунист большевик партияным. Ленин велӧдӧм серти уджсӧ сійӧ дугдывтӧг, шойччывтӧг нуӧдӧ водзӧ. Кызь вит воысь нин дыр уджалӧ партияыд уджалысь йӧзлы мездлун шедӧдӧм вӧсна, ёна нин сюсьмис дай пыр на сюсьмӧдчӧ водзӧ.
Рабочӧй классыд крестьянаыдкӧд, партия индалӧм, велӧдӧм сертиыд, нэм кежлас топыда йитчисны: вӧрӧгъясныскӧд косясьны — войдӧр, овмӧснысӧ лӧсьӧдны — ӧні. Пабрик-заводса уджыд видз-му вывса уджыдкӧд лунысь лунӧ топӧдчӧны ёнджыка. Ёна мырсьӧмӧн, пессьӧмӧн, ӧтырышъя уджӧн сяммам ми и тайӧ туй вылас.
Важ моз миян дор олӧ став му вывса уджалысь йӧзыс. Кӧні надзӧникӧн, кӧні ӧдйӧджык, лӧсьӧдчӧны найӧ миян моз жӧ вӧчны: шыбитны сьылі вывсьыныс капиталистъяссӧ, помещикъяссӧ.
Миян Гӧрд Армияным му выв вӧрӧгъяслы ыджыд грӧз. Миян Гӧрд Армияным — став му выв увтыртӧм, личкӧм йӧзыслы ыджыд надея.
Коммунист партияыд Сӧвет власьтыдкӧд Ленинлысь уджсӧ водзӧ нуӧдӧны. Ленин индалӧм серти бура велӧдӧны найӧ Гӧрд Армиятӧ; сюсьмӧдӧны, ёнмӧдӧны, синмӧс моз видзӧны сійӧс.
Ньӧтчыд огӧ вунӧдӧй:
«Кор миянӧс, большевикъясӧс, сарыдлӧн правительствоыс вӧлі лыйлӧ, ӧшӧдалӧ, быд ногӧн нартитӧ, сэки нин миян партияыд уна во, кызь вит воысь унджык, пыр ӧтарӧ чукӧртіс, лӧсьӧдіс Гӧрд Армиятӧ».
Гӧрд Армиятӧ лӧсьӧдысьыд, чукӧртысьыд вӧлі коммунист (большевик) партияным — ставнас. Водзӧ на пыр, аслас штаб пыр, — Центральнӧй Комитет пырыс — сэні медся югыд вежӧра, медся сюсь, Владимир Ильич кипод улын велӧдчӧм войтырыс уджалӧны, — ёнмӧдӧ, сюсьмӧдӧ сійӧ Гӧрд Армиятӧ, быд ногӧн сы понда тӧждысьӧ, Владимир Ильич тшӧктӧм серти — синмӧс моз видзӧ.



КОМИ АВТОНОМИЯ ВИТ ВО ТЫРИГКЕЖЛӦ

І

Став коми празднуйтӧ коми йӧзлы автономия сетӧм. Вит во сайын, 1921ʼ вося май тӧлысся 5ʼ лунӧ Россияса Шӧр Исполком шуис «зыранаӧс» торйӧдны асланыс губерняӧ, обласьтӧ.
Обласьт восьтӧм бӧрын Сорвачёв (коми крестьянин) вӧлі гижӧма Калининлы письмӧ: «Служащӧйяс пӧ пӧртісны важ Усть-Сысольскӧй уезд обласьтӧ, вӧчисны ӧти уезд пыдди нёль уезд. Сы вӧсна уна лишнӧй рӧскод содӧ. А став рӧскодыс пӧ пуксьӧ коми «дядьӧ» сьылі вылӧ. Обласьтсьыс жӧ налы некутшӧм пӧльза абу, сӧмын служащӧйяслӧн чин да жалӧванньӧ соді. Найӧ пӧ и восьтісны, крестьяналысь некод эз и юавлы».
Калинин тайӧ письмӧ кузяыс гижис «Крестьянскӧй газетӧ» стаття. Сійӧ шуис: 1)&nbspрӧскод пӧ позьӧ век чинтыны: обласьт рӧскодсӧ позьӧ вӧчны уезд рӧскод ыджда жӧ; 2)&nbspньӧтчыд пӧ обласьт оз восьтыны мырдӧн, восьтӧны сӧмын йӧз собранньӧяс, съездъяс шуӧм серти, найӧ корӧм серти ас кывъя, ас оланнога йӧзлы бур вылӧ».
Коми обласьт эз ло ӧти уездысь, Сорвачёв ёрт оз, вӧлӧм, сійӧс тӧд. 1921ʼ вося август 22ʼ лунӧ, Россияса Шӧр Исполком шуӧм серти, пырис обласьтӧ Усть-Сысольскӧй уезд кындзи нӧшта пӧшти ставнас Яренскӧй уезд (татшӧм вӧлӧсьтъяс: Чупровскӧй, Важгорт, Сёльыб, Кослан, Йӧртӧм, Глӧтӧва, Туръя, Онежйӧ, Князьпогост, Шошка, Сереговогорскӧй, Серегов, Ыб, Час, Проньдор, Емдін, Айкатыла, Гам, Зӧвсьӧрт, От да Паль), пӧшти ставнас Печӧрскӧй уезд Кардор губерня улысь (вӧлӧсьтъяс: Укта, Кедвавом, Кулим, Гам, Мокчой, Букур, Сизяыб, Изьва, Краснобор, Галпи, Щельяюр, Няшабӧж, Кыдзкар, Кипиёва, Усвавом, Колва, Петрунь, Лыжа, Кожвавом) да Кардор губерня улысь жӧ Мезень карулысь пыраліс Пысса вӧлӧсьт, сӧмын сійӧ 1922ʼ воын февральын ылынысла бӧр петіс.
1922ʼ воын март тӧлысьын вӧлі нӧшта содтӧма — Печӧра улыс (Пустозерск да Усть-Цильма вӧлӧсьтъяс) да Перымскӧй губерня улысь 3 вӧлӧсьт: Тшугӧр, Саваяг, Мылдін да.
Улыс Печӧраын унджык олысьыс роч. Сы вӧсна 1922ʼ воын май тӧлысьын Центральнӧй власьт шуис бӧр сюйны найӧс Кардор губерняӧ.
Та бӧрын сэсся некутшӧм чинӧм-содӧм Коми обласьтлӧн эз вӧв. Ыдждаыс сылӧн лои 428 000 квадрата километр, ыджыдджык Италияысь (305 460), Польшаысь (403 276). Миян обласьтысь эськӧ артмис 9 Мӧскуа губерня, 12 Бельгия либӧ. Олысьыс Коми обласьтӧ пырис 210 000 морт. Дерт та ыджда муӧн ӧти уездӧн управляйтны он вермы. Сы вӧсна обласьт лои юкны кымынкӧ пельӧ (юкӧма нёль пельӧ: Кулӧмдін, Изьва, Емдін да Сыктыв уездъяс). Рӧскод жӧ став уезд вылас позьӧ сы мында вӧчны, мыйта мукӧдлаын ӧти уезд вылас вӧчӧны (сёрни мунӧ служащӧйӧс видзӧм йылысь). Ӧти уезд кӧ вӧчан, Изьвасалы быд могысь карӧдз ковмас 600‒700 километр ветлыны. «Кутшӧм нӧ сэк олӧм лоӧ!»

ІІ

Колӧ сідзжӧ гӧгӧрвоны быд коми крестьянинлы, крестьянкалы да, мыйла коми кодь ас кывъя, ас оланнога йӧзсӧ коммунист партия да Сӧвет власьт торйӧдӧны аслыныс губерняӧ, обласьтӧ, республикаӧ. Видзӧдлам важ олӧмӧ.
Кор паськалі ньӧбасьӧм-вузасьӧм, кор лоины деньгаяс, кор лоины капиталистъяс, сэки тӧвар вузалысь-ньӧбысьяслы ковмис бур пӧрадок, ён власьт, ӧти пӧлӧс сьӧм (деньга) паськыдджык инын, ӧти кыв вылын сёрни, ӧти пӧлӧс мераяс, унджык ньӧбасьысь. Буржуйяс зільӧны лӧсьӧдны аслыныс власьт, государство — котыртны унджык йӧзӧс, сюйны сэтчӧ ӧткодь пӧрадокъяс, деньга, мераяс.
Мукӧд йӧзсӧ олӧм мунӧмыс босьтӧдіс водзджык. Налӧн водзджык лои капиталист оланног, государство (власьт). Капиталист олӧм сыысь водзджык олӧмъясысь, важджык оланногъясысь бурджык, выныс сылӧн унджык, унджык сюсьлуныс, ёнджыка котыра, озырджык. Сы вӧсна и капиталистъяс вермӧны ас кабырас босьтны уна бӧрӧджык кольӧм йӧзӧс.
Англияын капиталист оланногыс водз кыптӧма. Сэні сійӧ 44 миллион мортӧн «пӧкӧритӧма» 407 миллион мортӧс: быд англичанин вылӧ воӧ 9 вермӧм, мӧд кывъя морт. Индияын 320 миллион морт вылын ыджыдалӧны, смекайтчӧны 200 000 «сюсь» англичанин.
Босьтӧны кольӧм йӧзсӧ озыръяс ас кипод улас ас государствоас барыш пычкыны, вирсӧ юны уджалысь войтырлысь да озырлунӧ сійӧс пӧртны, кытчӧсюрӧ лотны. Медся нин ёна озыръяс грабитісны капитализм чужигас. Африкаысь 1493ʼ восянь 1700ʼ воӧдз (200 воӧн) петкӧдӧмаӧсь ылӧдлӧмӧн да мырддялӧмӧн 24 800 тув (пунт) зарни, эзысь да. Америкаысь (Европаса йӧз овмӧдчытӧдз Америкаыс бӧрӧ жӧ вӧлі кольӧма) 1500ʼ восянь 1521ʼ воӧдз (21 воӧн) перйӧмаӧсь 80 000 тув зарни, эзысь да. Грабитӧмысла сэтчаньса олысь йӧзыс абу кутӧмаӧсь вермыны восӧ вуджны, кынӧмпӧтсӧ перйыны да уналаын дзикӧдз бырӧмаӧсь-кулӧмаӧсь. Сідзи лоӧма Куба да Перу (Америкаын) муяс вылын.
Вӧлӧм, зверъясӧс моз кыйӧны африкаса йӧзӧс (негръясӧс), сэсся домалӧмӧн, вӧвъясӧс моз, вузалӧны найӧс Америкаӧ. Англияса купечьяс 200 воӧн вузалӧмаӧсь тадзи 1 200 000 мортӧс. Юрсиыд сувтас, думыштан да. Сідзи жӧ роч купечьяс уна йӧзӧс войвылысь бырӧдӧмаӧсь: грабитӧм вӧсна уна йӧз кулӧмаӧсь (йӧгра). Комилы эськӧ ёна жӧ сюрис да, кыдзкӧ тай ловъя кольӧма.
Ӧнія кадӧ озыръяс грабитӧны бӧрӧ кольӧм йӧзӧс мудераджык. Став чӧжӧм эмбурыс вермӧм йӧзлӧн исковтӧ бокӧ. Уна миллион шайт куралӧны быд пельӧсысь капиталист котыр. Индияса йӧзӧс англичана дзикӧдз топӧдӧмаӧсь, кулан выйӧ нин кутӧмаӧсь воштыны. Сэні ӧні 1000 морт вылӧ содӧ воӧн сӧмын ӧти морт, а Англияын — дас морт.
Дерт сэсся оз зэв радейтны вермӧм  йӧзыд «кӧзяинъястӧ». Став светыс ӧні пуӧ. Китай, Сирия, Марокко... — гӧгӧр война, гӧгӧр топӧдӧм-вермӧм йӧз зільӧны мездысьны. Капиталистъяслӧн оланног потласьӧ нин, оз нин вермыны найӧ кутны сійӧс важ ногӧн. А горш век оз тыр, век на пессьӧны найӧ мӧда-мӧдыслысь мыйкӧ мырддьыны. 1914ʼ воын панісны зэв ыджыд кось. 10 миллион саяс медъён, верстьӧ мортӧс вӧлі виӧма (найӧн, чиг гырысь йӧзӧн позис эськӧ овмӧдны 50 Коми обласьт ыджда му), куим сы мында китӧм-коктӧм кольӧма. 1918ʼ воӧдз (война воясӧ) эмбурсӧ вӧлі чирсӧма 585 миллиард шайт дон, а став Россия дзонь воӧн эмбурсӧ вӧчӧ вӧлі сӧмын 12 миллиард дон. Сідзкӧ, война дырйи чирсӧма-бырӧдӧма сымда эмбур, кодӧс колӧ Россиялы вӧчны 50 во! Тадзи капиталистъяс лотӧны уджалысьяслысь вирсӧ. Эськӧ сы вылӧ кымын кӧрт туй, пабрик-завод, паракодъяс позис вӧчны, став мусӧ машинаясӧн тыртны... Медъёна усьӧ сьӧкыдыс, тӧдӧмысь, вермӧм йӧз вылӧ, налысь пычкӧм пӧсь чирсӧны.
Рабочӧйяс воысь воӧ содӧны, воысь воӧ сюсьмӧны, воысь воӧ котырмӧны. Капиталистъясысь лоӧ нинӧм. Позьӧ став олӧмсӧ босьтны рабочӧй государство (сӧвет власьт) киӧ, позьӧ бырӧдны войнаяс, бырӧдны синтӧм гут моз олӧм. Крестьяна быд кывъя рабочӧйяскӧд тшӧтш сувтас. Рабочӧй государство крестьяналы отсалас мездысьны важ лёк олӧмсьыс петны выль туй вылӧ да тэчны мӧд пӧлӧс олӧм капиталистъястӧг, став уджалысь йӧзлы ӧтувъя олӧм. Рабочӧй государство оз кут капиталистъяс моз йӧзӧс кабырын кутны, пычкыны налысь вир, смекайтчыны на вылын. Рабочӧй государство лэдзас быд йӧзлы аслыныс котыртчыны торъя республикаясӧ, аслыныс асьнысӧ видзны, дорйыны, кыпӧдны ассьыныс овмӧс, югдӧдны вежӧр, бурмӧдны став олӧмсӧ, отсалас водзын мунысь йӧз выйӧ кыптыны, сералӧмсӧ, улӧ пуктӧмсӧ бырӧдны.
Важ Россия кор киссис, сэк жӧ разьсис став кӧртӧдыс, уси озыръяслӧн власьтыс, — быд йӧзлы воссис туй ассьыс олӧмсӧ ас киас босьтны.

ІІІ

Россияын медводз медъёна капитализм паськалӧма роч йӧз пиын. Сы вӧсна и налӧн медводз артмӧма ыджыд ён государство. Роч государство ас гӧгӧрса кольӧмджык, омӧльджык йӧзсӧ вермӧма, босьтӧма найӧс да сюйӧма ас власьт улӧ, зільӧма ставсӧ найӧс пӧртны рочӧ. Тадзи жӧ и коми йӧз вӧлі веськалӧмаӧсь роч государство улӧ.
Ёна важӧн нин комияс локтӧмаӧсь лунвывсянь (Азиясянь) Европаӧ, ӧнія Россияӧ. Рочьяс сэні сэки абу на вӧлӧмаӧсь. Сэки комиыс мукӧд финъясысь абу на вӧлӧм торъялӧма, олӧ, вӧлӧм, накӧд ӧтмоз, сёрнитӧ ӧти кывйӧн ӧнія суомикӧд (финъяскӧд), удмуртъяскӧд (вотякъяскӧд), карелъяскӧд, эстонечьяскӧд, марикӧд, венгеречьяскӧд да. Ёна нин сюсьӧсь вӧлӧмаӧсь сэки комиыд, тӧдӧны нин, вӧлӧм, амысь (кывйыс кольӧма).
Лунвывсянь разӧдчысь йӧз финъясӧс кутасны зырны. Найӧ торъялӧны кык пельӧ: ӧти юкӧныс мунас рытывлань, мӧдыс — Кама юланьӧ. Кама пӧлӧн олысь финъясысь бӧрынджык торъялӧны комияс. Кама ю пӧлӧн овмӧдчӧм вӧлӧма 1500–1900 вояс сайын нин. Кама бердса финъяс веськалӧмаӧсь вузасьысь-ньӧбасьысьяс ветлан туй вылӧ. Тӧргуйтӧм, вӧлӧм, мунӧ сэки Азия да Европаса йӧз костын. Ёна нин тӧргуйтлӧмаӧсь 1100–1400 вояс сайын. Ӧні Кама ю пӧлӧныс, Эжва йылысь, Печӧра йылысь да аддзалӧмаӧсь уна зэв нин важся (1500 вося) быдсяма пӧлӧс сьӧмъяс, деньгаяс, быдсяма кӧлуй-добра (Римса, Индияса, Византияса, Персияса, Арабса). Тӧвар, вӧлӧм, вайӧны Каспийскӧй мореӧд Волга вомӧдз. Сэсся Волга катчӧс, Кама катчӧс да лэптӧны йылӧдзыс. Кама йывсянь тӧвар вуджӧдӧны, вӧлӧм, Эжва йылӧ, Печӧра йылӧ да, кылӧдӧны вой мореясӧдз. Море кузя сэсся нуӧны рытыввылын олысьяслы. Сійӧ жӧ туйӧд и мӧдарӧ, войвывсянь лунвылӧ, вӧлӧм, мунӧ тӧвар.
Медыджыд карыс сійӧ туй вылас, вӧлӧма, Чердын, главнӧй коми кар. Чердынын вӧлӧмаӧсь гырысь тӧвар складъяс. Чердынын жӧ, вӧлӧм, олӧ коми сарыс. Сійӧ кадӧ коми йӧз, вӧлӧм, тӧдӧны нин гӧрӧм-кӧдзӧмӧн му уджалӧм, скӧт, вӧлӧм, видзӧны, кыӧны паськӧм, вӧчалӧны эмбур, уджалан кӧлуй да.
Роч учёнӧйяс комиӧс улӧ пуктӧмла да тӧдтӧм вӧснаыс шуӧны: коми пӧ сӧмын на пӧ велӧдчӧ гӧрныс. Войдӧр пӧ сідзи и кӧдзлӧмаӧсь — тылаӧн.
Коми велӧдчӧм йӧз шуӧны, тылаас уджалӧмас пӧ петӧмаӧсь комиыс кор войвылӧ локтӧмаӧсь, кор лёк, сук, вӧрзьӧдлытӧм вӧрӧ веськалӧмаӧсь. Пыртӧ дерт он вермы весавны му улӧ тырмымӧн ин, сэсся кӧть и весалан, уна тыртӧм вой муад оз артмы нинӧм. Лоӧ гӧрӧмнас уджалігӧн тшӧтш тылаӧн уджавны, гӧрӧм уджалӧмыслы содтӧд. Гӧрӧм-кӧдзӧм коми ёна нин важӧн тӧдлӧмаӧсь.
Во 900 сайын кымын заводитӧны торъявны коми да удмуртъяс (вотякъяс): торъялӧ неуна оланног, кыв. Сӧмын дерт на пиын важ кыв уна на кольӧ. Тӧргуйтӧм йылысь кывъяс ӧні на дзик пӧшти ӧткодьӧсь: вузасьны — вузкарны, вузавны; — вузаны; вузасьысь — вузкарысь... Сідз жӧ мукӧд кывъяс: вӧв — вӧл — вал, вый — вӧй... Тайӧ став кывъясыс вӧлӧмаӧсь нин сэки, кор ещӧ найӧ ӧтув на олӧмаӧсь.
Тӧвар пыдди медъёна мунлӧмаӧсь куяс, весиг деньга пыдди вӧлӧма ку — ур, куимур, дасур, шайт... Мужикъяс ёнджыка вӧравлӧмаӧсь, бабаяс горт гӧгӧр радейтлӧмаӧсь, челядьӧс быдтывлӧмаӧсь, скӧтӧс видзлӧмаӧсь, паськӧм лӧсьӧдлӧмаӧсь, быдсяма вотӧс чукӧртлывлӧмаӧсь.
Уджавлӧмаӧсь нин кӧрт черъясӧн, вӧдитчӧмаӧсь гӧрйӧн, пиняӧн, доддьӧн...
Овлӧмаӧсь комияс посни ӧшиня сьӧд керкаясын, сыысь водзджык — гуӧ вӧчӧм чомъясын (пыригас, вӧлӧм, йиркас зымӧдчӧны, сійӧн и шуӧны ӧні «йиркӧдчӧ пӧ», кӧть эськӧ кильчӧас нин зымӧдчӧ да). Дозмук ставыс вӧлӧма сёйысь, сюмӧдысь да, пуысь да.
Ёна важ пӧраӧ коми овлӧмаӧсь ӧтув, гырысь чукӧръясӧн. Ӧнія кодь посни семъяяс сэки абу вӧвлӧмаӧсь, абу весиг торъя гӧтыръяс да верӧсъяс тӧдлӧмаӧсь. Сідзнад челядьыд дерт нин вӧвлӧма ӧтувъя. Сэки сійӧ сідз быттьӧ и колӧ вӧлі, а ӧні сійӧ тешкодьӧн кажитчӧ. Рочьяс детина йылысь шуӧны «мальчик» (йӧзлӧн кӧ), «сын» (аслас кӧ). Комилӧн «пи». Рочьяс нывпосни йылысь шуӧны, «девочка» (йӧзлӧн кӧ), «дочь». Миян — сӧмын ныв (йӧзлӧн кӧть аслад). Быд йӧзлӧн важ олӧмыс татшӧм вӧлӧма, кор юкныс овмӧссӧ оз вӧлӧм ков. Ӧні ӧд ми торйӧн уджалам, ставным асьным. Сы вӧсна и семъя торъя.
Важӧн котыртӧны, вӧлӧм, йӧзсӧ пӧрысь сюсь йӧз — тунъяс, памъяс. Найӧ вӧлӧмаӧсь ыджыдалысьясыс пыдди, кыйӧдӧмаӧсь оласног бӧрся, мед гӧгӧр лючки-ладнӧ, бур вӧлі, судитӧмаӧсь мыжман йӧзӧс; ас йӧзсяньыс енъяс водзас сулалӧмаӧсь — кевмӧмаӧсь.
Комияс веруйтлӧмаӧсь со кыдзи: медыджыдыс пӧ свет вылас ен, нимтӧм ен, кодӧс оз и позь вӧчны нинӧмысь. Сэсся вӧлӧмаӧсь налӧн ещӧ енъяс: Войпель, Ёма, Зарни Ань да. Тайӧяслы, вӧлӧм, вӧчалӧны юрбитанін, асьнысӧ (енъяссӧ) вӧчӧны пуысь да сэсся юрбитӧны налы, мед отсаласны унджык зверӧс кыйны, видзасны виӧмъясысь. Енъяслысь сьӧлӧмнысӧ бурмӧдны ваялӧмаӧсь налы козинъяс (жертва). Тайӧ енъясысь кындзи нӧшта вӧлӧмаӧсь енъяс: омӧль, вӧрса, вакуль, орт да мукӧд. Коми муын овны сьӧкыд, а важӧн ещӧ сьӧкыд вӧлі. Гӧгӧр помтӧм вӧр, нюр да. Тӧвъяс кузьӧсь, кӧдзыдӧсь да. Мортӧс ывлавылыс гӧгӧр топӧдӧ. А важ олысьясыд ӧд унатор эз тӧдны, ставсӧ чайтісны ен вӧчӧ, ен лӧсьӧдӧ. Сы вӧсна и лёк еныс комилӧн унджык лоӧма.

ІV

Рочьяскӧд воча паныдасьӧмъяс заводитчӧ комилӧн 1400 во сайсянь кымын. Во 900 сайсянь кымын рочьяс заводитӧны усьласьны коми вылӧ косьӧн, перйӧны корсюрӧ дань, босьтӧны ньӧжйӧникӧн ас ки улас коми саръясӧс.
Сійӧ кадӧ ӧдйӧ бурмӧ-паськалӧ Новгород. Новгородса купечьяс ёна зіля тӧргуйтӧны Европакӧд, паськӧдчӧны вузасьӧм-ньӧбасьӧмӧн. Паськыд тӧргуйтысьлы колӧ паськыд тӧвар вузалан да тӧвар ньӧбанін. Сы вӧсна Новгородса купечьяс паськӧдчӧны тшӧтш асывлань. Во 800 сайын кымын писькӧдӧны найӧ коми муӧ выль туй рытывсянь Эжва кузя, Эжва йывсянь Печӧраӧ, Печӧра катчӧс Тшугӧр кузя, с. в. — Урал сайӧдз.
Лунвывсянь войвылӧ коми муӧд мунан важ туйыс ньӧжйӧникӧн тупкысьӧ. Во 600 сайын кымын сэті тотара дзикӧдз орӧдасны. Тотара мунӧм бӧрын тайӧ туйыс сэсся эз нин воссьыв. Европалы Азиякӧд тӧргуйтны аддзисны мӧд туй, лунвывті. Туй тупкысьӧмсянь Чердын лӧняммыны кутіс, олӧм сэні кусны.
Войвывсянь лунвылӧ коми муӧд мунан туй тупкӧм бӧрын коми йӧз колисны рочьяскӧд. Став бокӧ петан туйыс лои роч ки улын. Сы вӧсна рочьяс вермыны кутісны комиӧс. Роч озыръяс котыртісны ньӧжйӧник роч мусӧ ӧти государствоӧ, котыртісны водзджык коми котыртчӧмысь. Рочлӧн оланіныс вӧлі матын водзын мунысь рытыввывса государствояскӧд. На костын пансис вузасьӧм-ньӧбасьӧм. Тӧргуйтӧм ӧдйӧ йӧткис водзӧ став олӧмсӧ. Рочьяс коми дорысь сюсьджыкӧсь лоины, панйисны комитӧ.
Медӧдйӧ босьтчис Новгородса капитал. Тӧргуйтӧны вӧлі найӧ рытыввывса йӧзкӧд немеч Ганза союз пыр. Медъёнасӧ муніс заграничаӧ да сетіс ыджыд барыш купечьяслы пушнина. Синъяс паськалісны, горш воссис, кулакъяс кабыртчисны, дульва кутіс петны, кор аддзисны коми мутӧ. Кутісны сэтчӧ мӧдӧдны войскаяс куяс да эзысь мырддявны, кыдзи вӧлӧм африкаса да америкаса йӧзлысь мырддялӧны. Унаысь жӧ, эськӧ рӧзбойникъяслы аслыныс сы пыдди сюрлывлӧма да: 1184ʼ воын дружинасьыс став йӧзсӧ вӧлі виалӧмаӧсь, 1193ʼ воын дзонь войскаысь бӧр Новгородас воӧма сӧмын 80 морт, 1342ʼ воын вӧлі бырӧдӧмаӧсь Варфоломеевӧс, 1357ʼ воын — Кованӧс дружинанас... Унаысь комияс виавлісны врагъяссӧ, унаысь накӧд водзсасьны эз судзсьыв комилӧн вын, — лои сетавны налы став чӧжӧм эмбурсӧ. Тайӧ кадъяс йывсьыс лёк вуджӧр кольӧма коми юръясын.
Новгородӧн комиӧс пуран кадӧ, коми муын Чердын усьӧм бӧрын кыптӧ Емдін. Босьтчӧ сійӧ во 900 сайсянь кымын, Степан Перымскӧй локтӧдз. Сы гӧгӧр котыртчӧ коми, сійӧ лоӧ медыджыд карӧн став Эжва вылас. Коми войдӧр овмӧдчӧ Емва пӧлӧн, сэсся Удораӧ. Бӧрынджык вуджӧ Изьва вылӧ. Емдін пыр бара Сибырӧ выль туй воссьӧ Емва кузя.
Новгородкӧд ӧтпырйӧ босьтчӧ тшӧтш мӧд государство — Мӧскуа. Мӧскуалӧн дулльыс Коми му вылӧ сідзжӧ войталӧ, — заводитчӧ зык, пинь, кось. Мӧскуа Новгородӧс вермӧ, косьӧн босьтӧ Коми му. 1471–72ʼ воясын сетчӧны налы медбӧръя каръяс комилӧн. Сэсянь сэсся Мӧскуа улысь коми му эз нин петав. Сэсянь комилӧн ас олӧм вошны кутіс. Коми государствояс эз удитны ӧтлаасьны ӧтик ыджыд Коми государствоӧ. Выль власьт пондіс лӧсьӧдны выль пӧрадокъяс. Войдӧрсӧ комиӧ саръясыс кольӧны на (Чердынын олӧма 1505ʼ воӧдз), сӧмын власьтыс налӧн бырӧ. Найӧ пӧрӧны прикащикӧ роч сарлы: Коми саръяс коми йӧзлысь чукӧртӧны роч сарлы дань. Бӧрынджык роч саръяс коми князьясӧс (ӧксыӧс) вежӧны роч суддяясӧн наместникъясӧн, воеводаясӧн. Найӧ видзӧны тшӧтш аскӧдныс казакъясӧс. Выль власьт ёна смекайтчас, ёна ылӧдлас комиӧс, перъяс уна эмбур. Гырысьджык грездъясӧ рочьяс ваяласны салдатъясӧс. 

V

Новгород ыджыдалан кадсянь на ещӧ рочьяс заводитчисны комилысь верасӧ песовтны роч вераӧ, лӧсьӧдны роч вера модаӧ. Роч вера зэв бур купечьяслы, озыръяслы, начальствуйтысьяслы да. Сійӧ вераыс ен нимӧн велӧдӧ кывзыны начальникъяслысь, ёна копрасьны налы, юрбитны на вӧсна, ёна уджавны да омӧля сёйны, став трудсӧ сетны озыръяслы. Сэки ми райӧ веськалам. Райын лоӧ лӧсьыд коньӧръяслы, гӧль, нартитӧм войтырлы. Озыръяс таладор югыдын красуйтчасны, сы пыдди мӧдар югыдын налы омӧль лоӧ: пондасны мучитчыны.
Комилӧн ас вераыс мӧдногаджык вӧлі, озджык вӧлі дзик сідзи велӧд. Комилӧн вӧліны жӧ ыджыдалысьяс — тунъяс, памъяс, да ӧд найӧ пыр жӧ нин, со, «ас» йӧз, ас пиысь петӧм войтыр, ас кывъяӧсь. Найӧ век жӧ нин ас йӧзтӧ омӧльджыка ӧбӧдитӧны, да уна и бур вӧчасны.
Роч озыръяслы комиӧс колӧ вӧлі босьтны ас киӧ, кывтӧм пемӧсӧ найӧс пӧртны да дугдывтӧг лысьтыны. Рочьяс кутчысисны вераӧ. Зіля босьтчисны найӧ комиӧс роч вераӧ пӧртны, роч вераыскӧд йитны, кӧртавны, кыны. Бӧрынджык сэсся вера пырыс йитны и государствоыскӧд.
Озыръяс мӧдӧдасны коми муӧ коми кыв тӧдысь шарлатанӧс — Степанӧс. Мӧскуаса сар Дмитрий Донскӧй сетас сылы гижӧд, кӧні вӧлі шуӧма: «тайӧ мортсӧ пӧ вӧрзьӧдны оз позь; кодкӧ кӧ вӧрзьӧдас, — сар мӧдӧдас сэтчӧ салдатъясӧс». Пуляӧн босьтчис Степан велӧдны коми йӧзӧс роч вераӧ. Дыр эз сетчыны сылы коми войтыр, юрбитісны асланыс енъяслы, котыртчисны асланыс ныралысь гӧгӧр, Степанӧс пинялісны, унаысь вины кӧсйылісны, сотны, да сар салдатъясысь видзчысисны, найӧ локтӧмысь полісны. Выль вераӧ комияс зэв омӧля да сьӧкыда пырисны.
ХVІ нэмын Мӧскуасянь тшӧктӧны зільджыка пыртны комиӧс купеч вераӧ, казна тшӧт вылӧ вичкояс стрӧитавны, коми пиысь попъясӧс лӧсьӧдны. 1681–1700ʼ воясын тшӧктӧны вотъяс чинтыны, коді пырас купеч вераӧ 1772ʼ воын сыысь жӧ кӧсйысьӧны весиг салдатӧ босьтӧмысь мездыны. Уна ногӧн тадзи ылӧдлӧм мысти комияс ньӧжйӧникӧн кутісны сетчыны, асланыс енъяслы роч нимъяс пуктавны. Веруйтӧмыс, вера пытшкӧсыс ӧні на важ уналаті.

VІ

Мӧскуа кар пӧкӧритіс Коми му, босьтчис грабитны сійӧс чорыдджыка, збыльысьджык. Эз нин сӧмын корсюрӧ ӧтрадъяс да войска мӧдӧдавлы Комиӧс грабитны — дзикӧдз пӧкӧритіс. Мӧскуа государство петля коми голя гӧгӧр гартчис збыльысь чорыда.
1499ʼ воын Мӧскуасянь мӧдӧдӧны войвылӧ войска. Найӧ сувтӧны Печӧра вом дорӧ, стрӧитӧны сэтчӧ Пустозерск нима крепосьт, — Коми муысь вой саридзӧ петан туй тупкысьӧ. Пустозерскӧ мыджсьӧмӧн рочьяс зырсьӧны водзӧ, мырддялӧны яранъяслысь чери, звер кыян угоддьӧяс да. Печӧра ю пӧлӧн 1542ʼ воын рочьяс воӧны нин Цильма ю вомӧдз. Сэтчӧ бара стрӧитчӧны. Мӧскуаса сар сетӧ гижӧд Ласткалы владейтны босьтӧм муӧн, чукӧртны сэні вот, судитны сэтчаньса йӧзӧс. Пустозерск бӧрынджык уезднӧй карӧ пӧрлӧ, сӧмын оз дыр кежлӧ-а. 1891ʼ воын карӧ пӧрӧ Усть-Цильма. Тайӧ кык грездсяньыс и ыджыдалісны рочьяс войвылын.
Рытыввывсянь сідзжӧ комиӧс рочьяс потшӧны. Стрӧитӧны медвойдӧр Устюг. Устюг унаысь сотласны. Сухона да, Эжва да Двина ӧтлаасянінын вӧлӧма коми грезд Пырас (Котлас). Пырас вӧлӧма Эжваса комилӧн юяс кузя петан туй. Сэті, вӧлӧм, найӧ ветлӧны лунвылӧ и, рытыввылӧ и, войвылӧ и. Комияс кӧ эськӧ рочысь водзджык босьтчисны да ёнджыкӧсь вӧліны, вӧчисны эськӧ найӧ Котласӧ ыджыд кар крепосьт. Котлассянь Эжва пӧлӧн Емдін гӧгӧрӧдз олысьыс шоч вӧлӧма. Сійӧ костас, Эжва вомланьыс, Мӧскуаса сар гижӧд серти (1517ʼ воын) бара овмӧдчасны рочьяс, лӧсьӧдасны Совдор кар (Сольвычегодск). Эжваысь петан туй войвыв туй моз жӧ лоӧ роч киын. Роч озыръяс потшӧны и тайӧ туйсӧ. Совдор кар бӧрынджык пӧрис уезднӧй карӧ.
Лунвывсянь рочьяс зырӧны комиӧс Кама ю пӧлӧн. 1430ʼ воясын пырӧны найӧ Коми му пытшланьыс, коми му шӧрас вӧчӧны роч кар — Соликамск. Та вылӧ мыджсьӧмӧн ньӧжйӧникӧн водзӧ босьтӧны власьтсӧ, мырддялӧны медбур местаяссӧ комилысь, паныд сувтысьяссӧ виалӧны, ловъяяссӧ кульӧны. 1558ʼ воын Мӧскуаса сар сетӧ Строгановъяслы (купечьяс) коми муысь медбуринъяссӧ 3 500 000 десятин. 1568ʼ воын нӧшта 4 100 000 десятин содтӧ. Тадзи Иньва, Обва, Яйва, Усолка, Косьва да мукӧд юяс пӧлӧнысь став бур инъясыс веськалӧны помещикъяс улӧ, тшӧтш дерт и сэні олысь коми йӧз. Йӧз другӧн абу сетчӧмаӧсь, ёна косясьлӧмаӧсь. Мед кыдзкӧ-мыйкӧ ассьыныс власьтсӧ кутны, помещикъяс вӧчалӧмаӧсь крепосьтъяс. Строгановъяс вӧлі вӧчӧмаӧсь сідзи Кама бердӧ крепосьт Кергедан. Гӧгӧрыс стен тэчӧмаӧсь, пышкас видзӧмаӧсь войска, ӧружйӧ да.
Кама вылын Перым губерня лӧсьӧдтӧдз (ХVІІІ нэмӧдз) медыджыд карӧн вӧлӧма роч кар — Соликамск. Сэні олӧмаӧсь рочьяслӧн чина власьта йӧзыс.
Эжва зэв ыджыд, зэв кузя пукалӧ. Сы вӧсна рочьясыд Совдор кар кындзи медбӧръя роч грездас Эжва пӧлӧнын (комиӧ вуджанінӧ) вӧчисны нӧшта ӧти кар — Яренск. Яренсксянь сэсся управляйтісны найӧ став Эжва коми мунас. Роч каръяссянь, крепосьт пытшсянь салдатъясӧн да пуляӧн пондісны коми йӧзлысь вирсӧ юны, «сюсьмӧдны», купеч вераӧ пыртны, рочӧ пӧртны. Емдінӧс наросьнӧ бокӧ колисны, эновтісны, дарӧм тай эськӧ рочьяс локтӧдзыд медыджыд карӧн став Эжва вылас вӧлі да.

VІІ

Купечьяс кыдз-мый вермисны чиркисны коми йӧзӧс. Сар помтӧг пычкис налысь сьӧм, эмбур да. Быдсяма суддяыс кулисны-босьтісны калым, куралісны попъяс — тыртісны ад горшнысӧ. Кутшӧмсюрӧ йӧз войвылысь бырины, бырины тшӧтш и мукӧдлаысь уналаысь.
Комилы сэки эз жӧ вӧв кокни. 1608ʼ воын Зӧвсьӧртын (Емдін карулын) 40 керкаысь 10 керка сулалӧма пуста — олысьясыс коді кулӧма, коді пышйӧма, 2 керкаын олӧмаӧсь корӧм помысь, ӧти керкаын олӧма поп семъя, мӧдын — дяк, да нӧшта на кутшӧмкӧ вичкоын служитысьяс вӧлӧмаӧсь. Сійӧ жӧ воясын Емдінын 71 керкаысь пуста сулалысьыс вӧлӧма 15, 3-ысь корӧмаӧсь. Емдін гӧгӧрсьыс 4 сиктысь йӧзыс дзикӧдз бырлӧма. Висерын (Кулӧмдін карулын) 19 керкаысь пустаыс вӧлӧма 7, 1 семъя корӧма. Ужгаын (Сыктыв вожын) 77 керкаысь пустаыс вӧлӧма 11, корӧмӧн-сорӧн олӧмаӧсь 16 семъя.
Со кутшӧм олӧм лоӧма комилӧн рочьяс улын.
Роч купечьяслы зэв ёна колӧ, вӧлӧм, коми йӧзлысь вежӧрсӧ, мывкыдсӧ тшыкӧдӧм. Медым сійӧ ӧдйӧджык мунас, самӧй коми му шӧрас рочьяс лӧсьӧдӧны манастыр. 1667ʼ воын Уллянаӧ локтӧ Мӧскуасянь нажӧтка корсьысь гӧль поп (Тюрнин), пияныскӧд. Босьтӧ сійӧ Улляна гӧгӧрсьыс бурджык местаяссӧ, овмӧдчӧ сэтчӧ. Дереваннӧй да Кулӧмдінса йӧзлы выль порсьясыд эз сьӧлӧм выланыс воны. Найӧ пондӧмаӧсь йӧртны поптӧ: нинӧм оз вузавны, оз сетны сылы, мед эськӧ бӧр ӧдйӧджык мунас. Сарӧн мӧдӧдӧм морттӧ майӧгъясӧн вӧтлыны оз вермыны, оз лысьтны — быть лоӧ топӧдӧмӧн мырсьыны. Мӧдарӧ, паськыд горша «святӧй мортлы» госа кусӧк сюрӧма, — оз мун сэтысь бурӧн. Лоӧма крестьяналы сарлы норасьны. Да мый? Тӧдӧмысь, сар сувтӧма поп дор: Яренскса начальниклы тшӧктӧма Уллянаса попӧс ёнджыка дорйыны, топыдджыка кутны киас Кулӧмдінса да Дереваннӧйса йӧзӧс. Видӧм-мыждӧм пыдди сар тшӧктас Тюрнинлы ас гӧгӧрса коми пытшсьыс чукӧртны сарлы калым, быдсяма вот. Зэв, вӧлӧм, докод воӧ, поп старайтчӧм серти нӧшта пыр содӧ сійӧ. Сы вӧсна ӧд крестьянаыслы ёна жӧ сьӧктӧдӧма, ёна жӧ бугжыльӧн, вӧлӧм, видзӧдӧны найӧ попыс вылӧ.
1671ʼ воын коми бара норасьӧны Мӧскуаса сарлы.
Сар бара попъяс дор сувтӧ, казаксӧ дорйӧ. Крестьянаӧс видӧ. Крестьяналӧн сар отсӧг вылӧ надея бырӧ. Найӧ кутасны мездысьны попысь асьныс, ас мывкыдӧн. Сы вӧсна 1673ʼ воын водзвыв лӧсьӧдчӧмӧн ӧти войӧ став вичко служба нуӧдан кӧлуйсӧ бырӧдасны. (евангелльӧ; крест, поручи, потир, блюдъяссӧ, копьё да мукӧдтор). Ёна корсясны «мыжаяссӧ», да крестьяна оз висьтавны найӧс. Гурей поп (Тюрнин) скӧрмас, настоящӧй рӧзбойник кодь лоӧ: кутас грабитны крестьянаӧс немжалиттӧг, немъяндысьтӧг. 1675ʼ воын бара вичкосьыс служитан кӧлуйсӧ крестьянаыс бырӧдасны. 1684ʼ воын весиг пондылӧмаӧсь сотны рӧзбойникъяслысь оланінсӧ, да абу удайтчӧма.

VІІІ

Роч сар — Петыр, медым лӧсьыдджык вӧлі управляйтны, «юкліс» Россияӧс губерняяс вылӧ. Сійӧ зілис ас киас ёнджыка кӧртавны губерняса-обласьтса власьтъяссӧ, кӧсйис аслыс докодсӧ содтыны. Водзын сійӧс вӧлі ылӧдлӧны. Кӧнсюрӧ сар казнаас докодсӧ чукӧртны дажӧ наросьнӧ «суддяясӧс» пукталіс. Сідзи, Коми муӧн управляйтны Яренскын вӧлі воевода, а сарлы докод перйысьяс Яренскас и Сыктылын вӧлі торъя йӧз. Сэсся сар власьт ас киас босьтіс винаӧн вузасьӧм. 1705ʼ восянь весиг солӧн абу кутӧмаӧсь некодӧс лэдзны тӧргуйтны. Сійӧс казна жӧ ас киас босьтӧма. Сэтшӧм (казнаӧн) вузасьӧм мунӧма Сыктылын (сэки эз на вӧв кар).
Сыктылын тайӧ кадӧ юръяс лэптӧны Суканов купечьяс. Найӧ босьтӧны ас киас Эжва Сыктыв вож пӧлӧнса тӧргуйтӧм. Ньӧбӧны-вузалӧны звер куяс, бокысь вайӧм тӧвар; кабакъяс восьталасны да бокысь вайӧм винаӧн вузасьӧны. Сукановъяс вылӧ, вӧлӧм, мыджсьӧ Мӧскуаса власьт. Налы рочьяс сетӧмаӧсь ӧружйӧ видзны, комиысь мездысьны. Коми йӧз оз, вӧлӧм, вермыны терпитны тайӧ «чераньяссӧ». 1739ʼ воын Эжвавывса войтыр сувтасны асьнысӧ дорйыны Сукановъясысь.
Локтасны найӧ Сыктылӧ, кутасны воны Сукановъяс вылӧ, Сукановъяслӧн керкаыс крепосьт кодь вӧлӧма. Сэні быдсяма ӧружьеыс: 3 пушка, 20 винтовка, 20 ружйӧ, 8 пистолет, пуля, порок, патронъяс, шпагаяс да мукӧдтор. Сукановъяс воысьяссӧ кутасны лыйлыны. Комиясыд скӧрмасны да ставсӧ пузь-пазь вартасны, сотасны Сукановъясыдлысь керкасӧ, складъяссӧ. Сотчас став тӧварыс, 180 000 шайт сьӧм (деньга), уна эмбур. Сукановсӧ асьсӧ виасны (пиыс пышъяс). Найӧ, вӧлӧм, кыкнанныс таможняын служитысьяс, кыкнаныс казнаӧ вотъяс перйылӧмаӧсь. Сыктылын помалӧм бӧрын Эжвасаяс лэччӧны Човйӧ да сотӧны сэтысь 1 сур пуан да 2 вина заводъяс.
Абу долыд, кокни олӧм вӧвлӧма комилӧн. Сы пыдди водзӧссӧ абу жӧ эськӧ бура видзлӧмаӧсь кортӧм гӧсьтъястӧ да. Унаысь коми кыптыласны накӧд водзсасьны да оз вермыны, выныс оз судзсьы.
Мед кыдзкӧ-мыйкӧ комисӧ личкыны дзикӧдз, дзугны гӧгӧр, 1754–58ʼ воясын рочьяс стрӧитӧны Сыктыв пӧлӧн заводъяс: Нювчим да, Нючпас да Кажым. Вайӧны сэтчӧ роч рабочӧйясӧс. Заводъяссӧ мездӧны налогъясысь, мед эськӧ найӧ паськаласны, ыдждасны. Но сійӧ оз ло; тӧвар вӧчӧм паськавны некыдзи оз вермы: вузаланінъяс комисянь ылынӧсь, ас муын ньӧбасьысь этша, йӧзыс шоч. Заводъяс пыр комиӧс рочӧ пӧртны эз удайтчы. Но мед заводъяс оз жӧ дзикӧдз тупкысьны, рочьяс мед коми костын пыр вӧліны, заводчикъяслы сар власьт сетӧ 384 500 десятин вӧр. Став коми йӧзыслы революцияӧдз вӧр вӧлі сетӧма сӧмын 130 000 д.
Рочьяс локтӧдз коми киын вӧлі став вӧрыс, став угоддьӧыс уна миллион десятин. Роч власьт локтіс да ставсӧ мырддис, ставсӧ шуис ассьысӧн, а комилы сетіс сӧмын кусӧкъяс, тшыг нисьӧ пӧт овны. 1774ʼ воын ӧнія Сыктыв да Кулӧмдін уездса йӧзлы, 25 000 мортлы, Екатерина сар вӧлі сетӧма видз-му вылӧ 45 417 десятин. Сэсянь сэсся 1917ʼ воӧдз некутшӧм сар абу нин содтылӧма налы весиг ӧти десятина му. А йӧзыс сэк кості содӧма вит мында (130 000). Сэтшӧминад сэсся уджав, ов, паськӧдчы!

ІХ

Емдін да Чердынь усьӧм бӧрын коми муын кыптӧ ньӧжйӧникӧн Сыктывдін. 1780ʼ воын сійӧс пӧртӧны карӧ. Сентябр 10ʼ лунӧ ӧнія музей керкаын лоӧ сы йылысь чукӧртчылӧм. Сыктывдінын олысьыс сэки вӧлӧма 1800 кымын морт. 1780ʼ восянь Сыктывдінкар лыддьысьӧ уезднӧй карӧн Устюг обласьтын (1802ʼ воӧдз, сэсянь сэсся пырӧ Вӧлӧгда губерня улӧ).
1780ʼ воясын воссьӧ туй Печӧрасянь Камаӧ, воссьӧ тӧргуйтӧм. Заводитчӧ ӧдйӧ босьтчыны Печӧра, кыптӧ сэсянь став овмӧсыс, ӧдйӧ содӧ йӧз. Ӧдйӧджык босьтчӧ водзӧ мунны Камаса комилӧн олӧм. Чердын бара кыптӧ, бара веськалӧ тӧргуйтан туй вылӧ. Чердынса купечьяс кабыртӧны став тӧргӧвлясӧ ас киас.
ХІХ нэм заводитчигӧн коми пиын петӧны воддза нигаяс. Шуны кӧ, медводдза нигаясыс петӧны Степан дырйи. Важ коми тунъяслӧн, памъяслӧн вӧвлӧмаӧсь пасъяс. Степан грек (сэтшӧм йӧз эмӧсь) гижан пасъяс серти вӧчӧ шыпасъяс комилы (1372ʼ воын), гижӧ нигаяс. Сӧмын литература паськалӧм оз мун, тӧдтӧм гижӧд пасъясысла-ӧ, мый-ӧ. 100 во мысти кымын тӧдтӧм шыпасъяс дзикӧдз вунӧдӧны. ХІХ нэмын сэсся гижӧм выльысь босьтчӧ. 1818ʼ воын петӧ ӧти поплӧн нига пистиасьӧм йылысь, 1823ʼ воын сійӧ жӧ гижӧ евангелльӧ Матвейсянь.
Сідзи заводитӧны гижавны мыйсюрӧ йылысь, сӧмын зэв омӧля, зэв тешкодя, кывъяссӧ песлӧдлӧны, гижӧны роч модаӧн, кыз кывйыс роч. Гижысьясыс вӧліны кык пӧлӧс йӧз: либӧ велӧдчӧм «интеллигент», либӧ кодкӧ мӧд кывъя морт. Тайӧ гижӧдъяссӧ шуӧны «лёк» гижӧдӧн.
1840ʼ воясын петӧ ыджыд коми учёнӧй — Латкин. Сӧмын комиӧн сійӧ нинӧм эз гижлы. Латкин вӧлі сэкся ыджыд купеч. Сійӧ сьӧлӧмсьыс босьтчис вузалӧм-ньӧбӧм, тӧвар вӧчӧм Коми муын паськӧдны. Дерт эськӧ тайӧ уджас кутчысис сійӧ аслыс барыш понда, да коми уджалысь йӧзлы зэв жӧ вӧлі найӧ колӧны. Латкин зэв кӧсйыліс Печӧра пӧлӧнысь вӧр лэдзны да веськыда вой саридз пыр кылӧдны сійӧс заграничаӧ. 1840ʼ воын чукӧртӧ сійӧ капитал 1 000 000 шайт гӧгӧр, корӧ власьтлысь разрешенньӧ вой саридз кузя Коми мусянь туй восьтыны да Печӧраысь вӧр заграничаӧ нуны. 18 во та йылысь гижӧдчис Латкин да некутшӧм разрешенньӧ эз и сетны сылы: нинӧм жӧ пӧ ӧд оз артмы-а.
Разрешенньӧсӧ, вӧлӧм, сетӧмаӧсь заграничаса мортлы — Крузенштернлы. Латкин лӧсьӧдчӧ сыкӧд да 1860ʼ восянь босьтчӧ вӧр лэдзны. 1862ʼ воын Лондонын Сидоровкӧд выставитӧны найӧ коми ния. Нияыс ньӧбысьяслы зэв кажитчас, зэв эськӧ уна сійӧ кутіс мунны, да роч власьт дугӧдіс найӧс вӧрӧн вузасьӧмысь. Лои дугдыны.
1864ʼ восянь Сидоров бара сійӧ уджӧ босьтчӧ, ӧтнасӧн. Сійӧ вузалӧ Голландияӧ 16 караб вӧр, Кронштадтӧ — 70-ӧс. Роч власьт бара топӧдӧ сійӧс вӧр вузалӧмысь. Лои дугдыны (1876ʼ воын).
Управленньӧ коми йӧзӧн пыр муніс зэв лёкысь, смекайтчӧмӧн, чиркӧмӧн найӧс. 1840ʼ воясын Кулӧмдінса сувтӧны асланыс власьтлы паныд. Медыджыдыс пыдди сэки налӧн вӧлӧма целовальник (старшина кодь) А. Кипрушев. Сійӧ зэв ёна ӧбӧдитӧма крестьянаӧс, сы вылын озырмӧма, вӧчӧма обшивайтӧм кык судта керка, лӧсьӧдӧма быдсяма эмбур. 1841ʼ  воын Кипрушев Кулӧмдінса писарӧ пуктӧ ассьыс зятьсӧ — Д. И. Русиновӧс, сылы отсасьысь пыдди босьтӧ И. И. Поповӧс. Сэсся куимнаныс найӧ заводитӧны грабитны крестьянаӧс ӧтвылысь. Крестьяна ӧдва олӧны тшыг нисьӧ пӧтӧсь. Богословскӧй заводъясысь лым питі уялӧмӧн найӧ корсьӧны нажӧтка кутшӧмкӧ Кипрушевлы кокньыдика лотны сійӧс.
Ӧтчыд писар висьталӧ крестьяналы, таво пӧ ковмас мынтыны вот 23 шайтӧн да 40 урӧн душ вылӧ. Мужикъяс шай-паймунӧны. Сэсся ньӧжйӧникӧн лыбӧ сёрни, — кулӧмдінса уджалысьяс шызясны: «Татшӧм грабитӧм сэсся оз позь терпитны!» А. Кипрушев вот перйыны мӧд лунас жӧ заводитӧ. Коді оз сет вот, — нӧйтӧ розгаӧн, ӧти дӧрӧм кежысь видзӧ ывла вылын, кӧмтӧг новлӧдлӧ лым вывті, пу кандалӧн, ставсӧ сакӧ.
Сэки И. И. Попов, Р. И. Попов да, М. С. Попов, Ф. М. Турьев, В. А. Кипрушев, С. С. Морохин, Т. С. Попов, Г. И. Сладкоштиев да котыртчӧны Кипрушевъяслы паныд, чукӧртӧны выль скод. Скод вылын кулӧмдінса шуӧны вӧтлыны Кипрушевӧс, кыкнан писарсӧ и. Сэні жӧ скодуйтысьяс нетшыштӧны Кипрушевлысь медальсӧ, мырддьӧны налысь печатъяс, деньга, делӧяссӧ, бӧрйӧны на местаӧ выль служакъясӧс. Целовальникӧ пуктӧны С. С. Морохинӧс, вот чукӧртысьӧ — В. А. Кипрушевӧс, писарӧ — Г. И. Поповӧс.

Х

Выль власьт бӧрйӧм бӧрын крестьяна гижӧны сарлы прошенньӧ. Дыр сійӧн найӧ ноксьӧны. Мӧдӧдӧны сарлы сӧмын 1842ʼ воын февральын. Мыйӧн Сыктывдін карӧ кывсяс Кулӧмдінса бунт, пырысьтӧм-пыр жӧ петас сэтчӧ уезд начальниклӧн отсасьысьыс — Троицкӧй, ӧлӧдны кулӧмдінсаясӧс. Троицкӧй Кулӧмдінын скод чукӧртас, да скод вылас ӧти морт оз лок. Сідзи и сылы лоӧ бӧр карӧ лэччыны. Сы бӧрын Кулӧмдінӧ волас начальство Вӧлӧгдасянь нин. Налы паныд Кулӧмдінсянь петас 200 кымын морт, косаясӧн, майӧгъясӧн, додь вожъясӧн... Вӧлӧгдасаяс ӧдйӧ бӧр пышйӧны. Ӧтиӧс весиг улыса паськӧм кежсьыс мӧдӧдӧны. Мед начальство озджык кут волывлыны Кулӧмдінӧ, Кулӧмдіна-Дереваннӧя костӧ сувтӧдӧны стража. Стражаыс уна начальниклы потшлӧма туй мунны Кулӧмдінӧ. Найӧ, вӧлӧм, кутӧны начальниктӧ, пӧрччӧдӧны сійӧс улыс паськӧмӧдзыс да бӧр мӧдӧдӧны гортас. Унаӧс пукӧдлӧмаӧсь гӧбӧчын. Поповлӧн гӧтырыс вӧлӧма сэні надзирательын пыдди.
Сідзи олӧмаӧсь найӧ тулысӧдз. Тулысын карсянь туй тупкысьӧ. Повны ни виччысьны сэсянь арӧдз, туй пуксьытӧдз, некодӧс оз ков. Сэки телега туйясыд абу на вӧлӧмаӧсь, да и телегаыс на абу вӧлӧма.
Арсянь кулӧмдінсаяс виччысьӧмаӧсь сарсянь милӧсьт. Сійӧ и воӧма. 1843ʼ вося февраль 25ʼ лунӧ 200 салдат 4 пушкаӧн да зэв уна быдсяма начальство сувтӧны Кулӧмдін весьтӧ Эжва йи вылӧ, пушкаяс лӧсьӧдӧны Кулӧмдінлы паныд.
Февраль 26ʼ лунӧ чукӧртӧны кулӧмдінсаӧс ставнысӧ йи вылӧ. 110 мортӧс нӧйтӧны сэні розгаӧн... Йиыс ставыс гырд лоӧ, гӧрд. Аскинас бара ставнысӧ чукӧртӧны, сӧмын вичкоӧ нин, юрбитны начальство вӧсна. Начальство велӧдӧ сэні кулӧмдінсаӧс гырысь йӧзлысь (чина власьта йӧзлысь) кывзыны, паныд налы не мунны. Думсьыс бурӧдісны найӧ кулӧмдінсаӧс, мунісны бӧр гортаныс. Кулӧмдінӧ мӧд во арӧдз колисны 100 салдатӧс.
Салдатъяс зэв ёна смекайтчӧны кулӧмдінса вылын. Праздникъясӧ, вӧлӧм, нывъяслы ӧшласны быдсяма дивӧсӧ, кианыс сеталӧны зыръяс, росъяс, карнанъяс, корӧсьяс, чужӧмъяссӧ мавтӧны саӧн да новлӧдлӧны туй кузя.
Кулӧмдінса водзмӧстчысь йӧз (нырщикъясыс) олӧмаӧсь сэки дзебсьӧмӧн. Найӧ, вӧлӧм, виччысьӧны салдатъяслысь мунӧм. Бӧрынджык ӧти морт парта винаысь вузалӧ найӧс салдатъяслы. Салдатъяс куталӧны бунтовщикъясӧс, дорӧны кӧртӧн да лэччӧдӧны найӧс карӧ. Карын найӧс войдӧр нӧйтӧны плетьӧн, сэсся пукӧдӧны тюрмаын. Сэсся бӧр вайӧны Кулӧмдінӧ, нӧйтӧны розгаӧн да нэмыс кежлӧ мӧдӧдӧны Сибырӧ (ставнысӧ, кодъяс бунтсӧ котыртісны). Йӧзсӧ грабитысь Кипрушевлы нинӧм оз вӧч начальство, быттьӧ сійӧ нинӧмысь абу мыжа. Кулӧмдінсалӧн вотыд сідзи и кольӧ: перъясны 23 шайтӧн да 40 урӧн душысь. Сы кындзи нӧшта на перйӧны и, бунт бырӧдӧм вылӧ видзӧм рӧскод вештыны. Сідзи помасьӧ коми уджалысь войтырлӧн лёк гагъяс вылӧ сувтлӧм. Сар-батюшко попкӧд отсалӧны кырнышъяслы уджалысь йӧзлысь яйсӧ кокавны.
1844ʼ воын гызьылӧ Изьва. 1861ʼ воын — Кама. Найӧс ланьтӧдӧны кулӧмдінсаӧс моз жӧ.
Колӧ эськӧ, вӧлӧм, став коми йӧзыслы котыртчыны да ӧтпырйӧ сувтны вӧрӧгъяслы паныд, да сідзи вӧчны комияс абу вермӧмаӧсь: вӧлӧмаӧсь найӧ торъяӧсь мӧда-мӧдсьыс, олӧны вӧрын разі-пельӧ, пемыдӧсь (сэки лыддьыны-гижны кужысь коми пытшкын пӧшти на абу вӧлӧма).

ХІ

Коми му заводитчӧ ловзьыны земство восьтӧмсянь. Сыктывдінкарын земство воссьӧ 1869ʼ воын, Яренскын сэк жӧ, Перым губерняын 1870ʼ воын, Яткаын 1869ʼ воын, а Кардор губерняувса Печӧра уездын земство лоӧ сӧмын 1917ʼ воын. Но Печӧраын Кама вылӧ туй воссьӧмсянь вылӧ кыптӧ Изьва. Изьва чукӧртӧ став печӧраса капиталсӧ, Изьвасянь мунӧ тӧргуйтӧм Мӧскуакӧд, Питиркӧд да (ӧнія Ленинкаркӧд).
Сыктывдінкарса земстволы омӧль наследство киас сюри. Бура кӧ уджалӧм колӧ, колӧ мед казнаын сьӧм вӧлі, а сьӧмтӧ сетӧ овмӧс, йӧз да. Коми йӧзлӧн буретш овмӧсыс вӧлӧма зэв омӧль. 1870ʼ воын ӧнія Кулӧмдін да Сыктыв уездъяслӧн 60 000 мортлӧн вӧлӧма уджйӧз 1 049 000 пуд нянь. Нажӧтка перйыны зэв этша вермылӧмаӧсь, сы вӧсна унаӧн ас мусьыс, вӧлӧм, пышйӧны. Войдӧрджык комияс нажӧвитчылӧмаӧсь нянь кыскалӧмӧн: Кама да Ятка юяс вывсянь, вӧлӧм, вуджӧдӧны нянь войдӧр Эжва да Сыктыв вылӧ, сэсся Сыктыв да, Эжва да Луза кузя кылӧдӧны сійӧс увлань, Кардорлань. Сэки ӧд кӧрт туйяс абу на вӧлӧмаӧсь. Сы вӧсна быдсяма сикас тӧвар (сідзжӧ и нянь) кызсӧ ватуйӧн вӧлӧм новлӧны. Коми муын ӧтлаасьӧны гырысь юяс, Коми му кузя мунӧ уна ыджыд ватуй (Печӧра – Эжва – Кама). Земство воссьытӧдз вӧлӧмаӧсь гырысь пристаньяс: Воч да, Койгорт да Ношуль. Куш Ношуль пыр 1860ʼ воясын вӧлӧм вуджӧдӧны грузсӧ 1 305 238 пуд. Быд во, вӧлӧм, вӧчӧны 180 барка. Кӧрттуяс восьталӧмсянь тӧвар кыскалӧм кутӧма бырны, нажӧтка йӧзлӧн чинны. 1874ʼ восянь, Ярослав кӧрт туй восьтӧмсянь, барка вӧчӧм Ношульын чинӧма 40-ӧдз. А Котлас кӧрт туй восьтӧмсянь, 1899ʼ восянь, Коми му пыр груз нуӧм пӧшти бырӧма (кольӧма сӧмын Камасянь груз петкӧдӧм Сыктыв йылӧ, Эжва да Печӧра йывъясӧ. Печӧраӧ революцияӧдз нянь пыр воис Камасянь). Коми йӧзлӧн нажӧтка содӧм пыдди ӧтарӧ уджйӧз содӧ. Бырӧдны сійӧс некыдзи оз вермыны. Сӧмын 1891ʼ воын Россия пасьта нужда во лоӧ да сэки татшӧм уджйӧзъяссӧ ставсӧ киритӧны. Киритӧны тшӧтш и коми вылысь. Унаӧн Коми муысь муналӧны бокӧ (Сибырӧ).
Ёна нин важӧнсянь Коми муын заводитчылӧма промышленносьт. 1491ʼ воын нин перйылӧмаӧсь сэні эзысь, ыргӧн, да кисьтӧмаӧсь сьӧм (деньга). 1637ʼ воын Сереговын воссьӧ сов перйӧм. Сёрӧнджык Укта вылын пондылӧмаӧсь нерпысь тӧвар вӧчны. 1754–58ʼ вояс бӧрын Сыктыв пӧлӧн воссялӧны заводъяс: Нювчим да, Нючпас да Кажым. Паськӧдчыны жӧ промышленносьт оз вермы, кӧть эськӧ материалыс тӧварсӧ вӧчны и уна да. Ӧти-кӧ, мешайтӧ сылы, мый Коми му ылын тӧвар вузаланінъяссяньыс, а туйяс эз вӧвны. Мӧд-кӧ, Коми муын олысь — пытшкас тӧвар ньӧбысьыс этша. Эськӧ бур кӧ вӧлі местаясыс видз-му уджалӧм помысь овны, сэк эськӧ йӧзыс йывмис да вермис промышленносьт паськавны ас пытшса (Коми му пытшса) нуждаяс вевттьыны. Коймӧд-кӧ, важ власьтыд ёна торкис, некыдз эз лэдз паськӧдчыны промышленносьтлы. ХІХ нэм мӧд джынъяс бара босьтчылӧны кодсюрӧ сэтшӧм тӧвар вӧчны, кодӧс позьӧ инны весиг ӧнія туйясӧн да этша йӧзӧн, да власьтыд оз лэдз. Сидоров дыр на пессьӧ-корсьӧ туй, мед лэдзасны сылы нерп перйыны, да нинӧм оз артмы. Сідзи жӧ оз сетны и из шом перйыны. Латкин да Сидоров бӧрын нӧшта ёна ноксьӧны быдсяма озырлун гӧгӧр Можаров, Баранов, Гансберг да мукӧд, да немтор жӧ оз артмы.

ХІІ

Сьӧкыдапырысь, но ньӧжйӧникӧн туйсӧ писькӧдіс посни торъя кӧзяйствоӧн тӧвар вӧчӧм. Найӧс эзджык вермыны кутны, туй абутӧм дзикӧдз эз потш, да и Коми муын мыйсюрӧ вермисны инны. Сідзи кыптіс, важ вӧралӧм кындзи, вузӧс вылӧ кӧр видзӧм, чери кыйӧм, тӧчила лэчтан вӧчалӧм, нянь вӧдитӧм... Олӧм мунӧмыс, овмӧс кыптӧмыс мырдӧн-сорӧн писькӧдіс тӧварлы петан туйяс.
Коми му вӧлі уна губерняын. Коми йӧзӧс важ власьт зілис торйӧдны, мед эськӧ властвуйтны наӧн вӧлі кокниджык. Кӧзяин, став Коми му вӧсна тӧждысьысь, эз вӧв. Земствояс воссисны да тӧждысисны сӧмын ас уездъяс пондаыс. Водзӧ туйяс писькӧдавны, кӧртасьны мукӧд йӧзкӧд асьныс йӧзыс да купечьяс сӧмын пыр вӧлі зільӧны. Купечьяслы колӧ, мед тӧргуйтӧм мунӧ бура, сійӧ жӧ колӧ и йӧзлы: мед вӧчӧм тӧвар инӧ да тырмытӧм колантор бокысь донтӧгджык воӧ.
Купеч Сидоров зэв ёна корлӧма власьтлысь, мед лэдзасны Коми му туйясӧн йитлыны. Весиг ас тшӧт вылас кӧсйылӧма Эжва-Печӧра-Кама муяс миртуйясӧн ӧтлаавны, да ӧд абу лэдзӧмаӧсь.
Но олӧмыс, войнаӧдз на ещӧ, мырдӧн писькӧдіс туйяссӧ, Коми му торъяссӧ неуна ӧтлаавліс. Вӧліны со кутшӧм туйяс: Печӧра – Кама – Эжва, Кулӧмдін – Печӧра йыв (Мылдін), Кулӧмдін – Чердын, Кулӧмдін – Кама, Кулӧмдін – Изьва йыв, Кулӧмдін – Сыктывдін. Новлӧдлісны сэті со кутшӧм тӧвар: кӧр видзӧм помысь тӧвар, звер куяс (пушнина), чери, тӧчила лэчтан, нянь, сов, мануфактура, тшай-сакар, кӧрта кӧлуй да уна на мукӧд пӧлӧсӧс. Печӧраӧ лунвывсянь войнаӧдз воӧн, вӧлӧм, вуджӧ тӧвар 560 000 пуд гӧгӧр (Кардорсянь Печӧраӧ сӧмын 350 000 пуд гӧгӧр, дарӧм тай эськӧ губерня карыд мырдӧн кыскис да; эз кӧ кыскы, тамдаыс эськӧ эз вӧв сэки), Эжваӧ — 100 000 пуд гӧгӧр. Камаӧ вылӧ — 180 000 пуд гӧгӧр. Тайӧ ставыс кокниджык, дона тӧвар. Туйяс кӧ эськӧ бурджыкӧсь вӧліны, нӧшта ёна тӧргуйтӧмыд паськалі да овмӧсыд кыптіс.
Гырысь, сьӧкыд, заграничаӧ мунан уна тӧвар пиысь Коми муын бӧръявылас, во 30 сайын кымын, босьтчӧ вӧр лэдзӧм. Сійӧ зэв ӧдйӧ лэптӧ став Коми мусӧ, коми йӧзсӧ, земстволысь казнасӧ. Вӧртӧмин му вылын лоӧ пыр унджык да унджык, а вӧр колӧ быдлаӧ. Вӧртӧг он вермы овны, лоӧ сійӧс ньӧбны. Коми муын вӧр вӧлі гырысь, вӧрзьӧдлытӧм на, сэсся вӧр кылӧдан туйяс — юяс — эмӧсь. Вор лэдзӧм зэв ӧдйӧ босьтчӧ, ӧдйӧ содӧ. 1906–10ʼ воясын ӧнія обласьтысь вӧлі нин мунӧ вӧр 27 000 000 гӧгӧр пуд. Мунӧ вӧлі кызыс керӧн, бур, гырысь вӧр. Сӧмын Печӧра вомын вӧлі вӧчӧма 1902ʼ воын пилитчан завод да сэсь мунӧ пилитӧмӧн — 3 100 000 пуд саяс (войнаӧдз).
Тӧвар содӧмкӧд содӧ тӧвар нуӧм-вайӧм. 1900ʼ воын нин Эжваысь петӧма груз 18,1 миллион пуд, Лузаысь — 3,1 миллион пуд. Тайӧ тӧварын кызыс дерт вӧр. Сійӧ жӧ воӧ вайӧмаӧсь тӧвар 3 700 000 пуд. Войнаӧдз Печӧраысь петӧ, вӧлӧм, тӧвар 3 400 000 пуд (70 000-ыс Кардорӧ, 3 150 000-ыс веськыда море кузя заграничаӧ да Кама вылӧ 180 000), пырӧ — 990 000 пуд.
Овмӧс кыптӧмкӧд земстволӧн бюджет кыптӧ; 1914ʼ воын докод лоӧма 1 338 800 шайт, сэні 947 800 ш. (71%) — вӧр докод. Кор докод пондӧма содны, земство заводитӧма вӧчавны туйяс, больничаяс, школаяс. Земство воссьытӧдз гижны-лыддьысьны кужысь пӧшти абу вӧлӧма. А 1902ʼ воын быд 100 морт вылӧ грамотнӧй морт воӧ нин 14 (рочьясӧс сусьӧма), 1909ʼ воын — 19 нин, война заводитігӧн — 30: быд куим мортысь ӧти морт гижны-лыддьысьны нин, вӧлӧм, кутӧма кужны. Сӧмын велӧдӧмыс рочӧн муніс-а, сійӧ омӧль вӧлі.

ХІІІ

Роч государство, вӧлӧм, зільӧ став комисӧ рочӧ пӧртны. Он кӧ пӧ найӧс рочӧ пӧрт, кулӧны пӧ найӧ, дзикӧдз бырӧны. Пыр пӧ ӧд со ӧтарӧ чинӧны. Чинӧны-ӧ эськӧ? — Оз. 1774ʼ воын ӧнія Кулӧмдін да Сыктывдін карувъясын вӧлӧма олысьыс 25 000 морт, 1874ʼ воын лоӧма нин 91 000, 1907ʼ воын — 101 400. Таысь со ми аддзам, мый коми йӧз абу чинӧма, а пыр зэв ӧдйӧ содӧма. Коркӧ зэв нин важ пӧраӧ, вывті сьӧкыда олӧмысла да ёна найӧс грабитӧмысла, збыльысь комияс матӧ кулан выйӧ волӧмаӧсь. Ньӧжйӧникӧн сэсся личӧдыштӧмаӧсь найӧс, сӧмын ёна на вӧлі и войнаӧдз тӧдчӧ нартитӧмыс. Комилӧн челядь вӧлі быдмӧны ӧдйӧ ар дасӧдз, ӧдйӧнджык немеч да швед челядьысь. Дассянь сэсся, кор том, нэр войтыр вылӧ лэдзасны сьӧкыд уджъяс, быдмӧм коми челядьлӧн ньӧжъяммӧ, немеч да швед сэк кольӧны сійӧс. Сідзи жӧ вывті сьӧкыда уджалӧмысла коми нывбабалы вӧлі зэв сьӧкыд: верӧс сайӧ мунӧмсянь жугыльтчӧны, омӧльтчӧны, унаӧн лёкысь уджалӧмысла шеваӧн висьмӧны, томӧн кулӧны. Сідзи жӧ и мужикъяслы сюрӧ. Виртӧ пычкӧны, трудыд аслыд этша кольӧ. Пессян-пессян, а пыр тшыг нисьӧ пӧт, пасьтӧм. Сы вӧсна сэсся унаӧн висьмӧны чакоткаӧн, юкалан висьӧмӧн (ревматизмӧн). Нэм комилӧн дженьыдджык немечысь, но йывмыны коми ӧдйӧ йывмӧ, оз быр сійӧ. Рочӧ оз пӧр ни.
Роч государство коми кыв улӧ пуктӧ, сералӧ, оз лэдз комиӧн школаясын, учрежденньӧясын сёрнитны, оз лэдз коми нигаяс лэдзны, зільӧ комиӧс рочӧ пӧртны. Сы вӧсна каръяссӧ восьталӧ роч вӧлӧсьтъясӧ. 1891ʼ воын восьтӧ Печӧра уезд да оз вӧч карсӧ Изьваӧ, медглавнӧй Печӧраса вӧлӧсьтас, а вӧчӧ Усть-Цильмаын, вӧлӧсьт торйын. Начальникъясӧс пукталӧ рочӧс. Велӧдӧ пыр рочӧ, рочсӧ вылӧ лэптӧ, комисӧ увтыртӧ, омӧльтӧ. Ёна эськӧ рочьяс зілисны комиӧс рочӧ пӧртны, да эз вермыны. Ӧнія обласьтын быд 100 морт пиысь 96-ыс коми. Мукӧдлаын абу сідзи: тотараын тотараыс сӧмын джынйыс. Найӧс рочьясыд миян дорысь ёнджыка вермӧмаӧсь. Коми мутӧ медсясӧ лёк рочысь видзис омӧль места, омӧль мусин. Мусиныс кӧ эськӧ миян бур вӧлі, лои эськӧ комиыдлы кодсюрӧлы тундраӧ, вой море бердӧ мунны. Ӧні мӧдарӧ эм: Коми муын рочьяс комиӧ пӧрӧмаӧсь. Эжва пӧлӧн вӧвлӧмаӧсь коркӧ роч сиктъяс, ӧні абу, сӧмын нимъясыс кӧнсюрӧ кольӧмаӧсь. 150 во сайын Эжва кывтыдын роча-комиа костын вӧвлӧма грезд Межӧг. Сэні олысьясыс джынъяс вӧлӧмаӧсь рочьяс, мӧд джынъяс — комияс. Рочьяс эськӧ быдсяма ногӧн комисӧ рочӧ пӧртӧмаӧсь, да ӧні на деревня джынйыс пыр коми.

ХІV

Коми ассьыс олӧмсӧ бурмӧдны быдсяма ногӧн босьтчӧ зэв ӧдйӧ, пыр водзӧ да водзӧ мунӧ. Кутшӧм ӧд со ӧдйӧ телегаяс паськаліны, пу гӧръясыд роч гӧрйӧн вежсисны, пешаясыд бырины, важ ичӧт розьяса сьӧд керкаясыд бӧрӧ колины; паськӧмыд, пасьтасян модаыс карса кодь лои. Коми весиг роч сиктъяссӧ мыйӧнсюрӧ панйис.
Армияӧ ветлӧм, Кардорӧ, Уралӧ волӧм, Сибырын «гуляйтӧм» комилысь синъяссӧ ёна паськӧдіс. Олӧмнас коми йӧз йитчӧ став мирыскӧд (30 000 000 пуд тӧвар войнаӧдз заграничаӧ вӧлі мунӧ). Ас костас найӧ революцияӧдз на ещӧ ньӧжйӧникӧн пондісны котыртчыны. Медводзын сы туйӧд мунісны Печӧраса. Найӧ котыртчӧны вӧлі Изьва капитал гӧгӧр. Найӧ вӧлі думайтӧны ньӧжйӧникӧн губерня перйыны аслыныс. Эжва матынджык вӧлі ён роч капитал дінын да эзджык лысьт вывтісӧ юрсӧ лэптыны.
1850–60ʼ воясын петӧ ыджыд коми учёнӧй Лыткин. Сьӧлӧмыс, думъясыс сылӧн пыр вӧлі коми пиын, комикӧд. Лыткин вӧлі тӧдӧ зэв уна кыв. Кыв — йӧзлӧн йитӧд, кӧртӧд. Став йӧзыс кӧ кывтӧм лоӧ, став олӧмыс жӧ и киссяс. Кывйӧн йӧзлы позьӧ сюсьлун сетны, велӧдны. Водзын мунысь йӧзлӧн вӧлі нин лӧсьӧдӧма пасъялӧмӧн сёрнитны, гижӧд пыр. Гижӧдтӧ вермасны лыддьыны 1000 морт дай 1000 во. Комиӧс сідзи жӧ колӧ сюсьмӧдны, котыртны, лэптыны. Колӧ гижӧд лӧсьӧдны. Лыткин и босьтчис сійӧс вӧчны. Водзджык нин вӧвлі комиӧн гижӧм, сӧмын зэв омӧль, лёк.
1870ʼ воясын Лыткин панӧ ва коми гижӧм. Ачыс сэки олӧма Петербургын. Мырдӧн эськӧ вӧлӧм кыссьӧ коми йӧз пӧвстӧ да роч власьтыд абу лэдзӧма. 1863ʼ воын полякъяс рочьяслы паныд вӧлі сувтлӧмаӧсь да рочьясыд сы бӧрын повзьӧмаӧсь: Лыткиныд пӧ комиад мунас да революция жӧ вӧчас. 3 во местатӧг видзӧмаӧсь Лыткинӧс. Сэсся коркӧ учительӧ пуктӧмаӧсь да кувтӧдзыс пыр нин лоӧма учителявны. Кулӧма 1907ʼ воын.
Лыткин гижан шыпасъяс лӧсьӧдіс коми кыв серти да наука серти, быд шылы пуктіс аслыс пас (рочьяслӧн мукӧдлаас кык шылы ӧти пас, мукӧдлаас ӧтилы кык пас). Лыткин ассяньыс Коми му йылысь гижис ыджыд нига — «Зырянский край», коми кыв вылӧ роч вылысь вуджӧдаліс мойдан да сьыланкывъяс, гижис коми мойданкывъяс.
Литературалы паськавны важ пӧраад зэв вӧлі сьӧкыд. 1860ʼ воясын петаліс коми гижысь И. Куратов. Сылӧн кольӧма 3 тетрадь сьылан-лыддянъяс (печатайттӧмӧсь на). Ӧти гижӧдын, «Коми кыв» нимаын, шуалӧма:

«Тайӧ муса кылӧн
Чой-вок сёрнитӧны,
Тайӧ кылӧн меным
Бать-мам бур сиӧны!
Тайӧ кыв ме кывлі
Аслам люлю дінын,
Сійӧ менам вунас
Сӧмын дзебанінын.
Тайӧ кывлысь мичсӧ
Сьӧлӧмӧн ме кылі — 
И ме медводз сыӧн
Ньӧжйӧникӧн сьылі...
Тайӧ кылӧн мукӧд
Гораджыка сьылас — 
Сё кызь сюрс пель сэки
Уна буртор кылас!»

Татшӧм гижысьыс коми пиысь тайӧ сап пемыд кадъясас, ми чайтам, эз ӧти петав, сӧмын ми найӧс огӧ на тӧдӧй.
Лыткин бӧрын петіс ёна учёнӧй К. Ф. Жаков (кулі таво январ 21ʼ лунӧ Рига карын, Латвияын). Жаков эз гиж комиӧн, но уна гижис коми йылысь.
1905ʼ воын гижӧ комиӧн да коми йылысь А. Чеусов. 1913ʼ восянь босьтчӧ комиӧн гижны Лебедев. Медводдза гижӧд сылӧн «Ичӧт чери» нима. Ичӧт чери, кельчи, вӧлӧм, пыр полӧ, петны некытчӧ оз лысьт, мед сирпи оз сёй сійӧс. Коркӧ сэсся сирпилы воас пом, — кельчи ловзяс:

«Аддзис еджыд кельчи
Лӧсьыд вӧльнӧй олӧм.
Сьӧлӧм сылӧн гажмис,
Воши сылӧн полӧм».

Сэк жӧ Лебедев гижӧ:

«Гажаджык, Коми йӧз, олӧй,
Шогсьыны бӧрдны оз ков.
Кулӧмысь, сьмертысь эн полӧй:
Некор оз кув миян лов!
Лов миян кувны оз вермы,
Ловлы оз волывлы пом.
Ловъя морт некор оз йӧрмы:
Мортлы он пукты кӧртвом.
Уна ми аддзылім шогъяс...
Жалитысь некод эз вӧв.
Вунӧдам сійӧс, бур вокъяс,
Шогсӧ мед новлӧдлас тӧв!
Некор ми шойччӧг эг тӧдлӧй,
Корсим ми век кынӧмпӧт.
Збойджыка, вокъясӧй, ветлӧй,
Миянӧс аддзасны мед!
Кутам ми сьмелджыка овны.
Миянлы шог, абу шог.
Дугдам ми лёк йӧзысь повны,
Лёк вылӧ асьным ми лёк!

Коми йӧз бӧр кутіс ловзьыны, пондіс лэптыны юрсӧ. Лебедев 1914ʼ воын нӧшта 7 сьылан-лыддян гижӧ. Сэки жӧ 10 сьылан-лыддян гижӧ Д. И. Попов.
1913ʼ воын Варыш гижӧ:

Смелджыка, вокъясӧй, чеччӧй!
Озырлы, лёклы ог сетчӧй!
Комилӧн вын эз на быр!
Дыр нин ми синваяс кисьтам,
Ёна нин юкалӧ мыш.
Кабакӧд ветлыны письтам...
Тӧдам роч сюзьлысь ёсь гыж.
Дыр нин ми узигтыр олам,
Ен вылӧ ыстысям пыр.
Керысьысь, шеваысь полам...
Йӧйлунӧн олӧмным тыр.
Тӧдлытӧг дорӧмась ёна
Миянӧс тшыглун да шог...
Велӧдчӧм, вокъяс, меддона. 
Велӧдчам — аддзам ми мог!
Вӧлись сэк син водзным воссяс,
Аддзам сэк озырлысь лэч. 
Жевкнитам ставсӧ, мый кутӧ,
Долыда овны оз лэдз!
Кыпӧдчӧ, коми йӧз, чеччӧ!
Сьӧлӧмын пуӧ нин вир.
Озырлы, лёклы ог сетчӧй,
Кось вылӧ мунамӧ пыр!

ХV

Коми йӧз война кежлӧ пондӧны нин садьмыны. Коми пиысь петӧны чуксасьысьяс, нуӧдысьяс, котыртысьяс. Крестьяна «югыд кизяясысь» полӧм пыдди кутӧны корсюрӧ важ олӧмыслы кулакъяссӧ петкӧдлыны, заводитӧны водзӧ видзӧдны, выль олӧм йылысь мӧвпавны. Син воссьӧмлы, вежӧр паськалӧмлы ёна отсалісны йӧз дор олӧмысь мӧдӧдӧм йӧз (сыльнӧйяс). Коми муӧ важысянь нин, вӧлӧм, мӧдӧдӧны быдсяма войтырсӧ. 1830ʼ да 1863ʼ воясӧ ыстылӧмаӧсь полякъясӧс (роч улысь мынтысьны заводитчылӧмысь).
Кор Россияын заводитчӧ сюсьмӧм, бурлань, олӧм вежӧмлань кыссьӧм, сар власьтыд унаӧс, йӧз дор сувтысь, веськыд, сюсь, бур мортӧс Коми муӧ жӧ ыстӧ.
1905ʼ воын гызьыліс став Россияыс сар да помещикъяс власьтлы паныд.
Сыктывдінын сэки вӧлӧма 800 гӧгӧр коми уджалысь чукӧртӧм йӧз — ыстӧны японечьяскӧд косясьны. Найӧ ёна ыршасьӧны власьт вылӧ. Накӧд тшӧтш ӧтувтчӧ кодсюрӧ карса мещана, велӧдчӧм йӧз да. Садьмӧдан удж салдатъяс да мукӧд йӧз костын, вӧлӧм, нуӧны ыстӧм сюсь йӧз кымынкӧ карса мещана пыр. Юль шӧрын войнас кар пасьталаыс шыблалӧны гижӧдъяс (3 пӧлӧс). Гижӧмаӧсь, кодлы колӧ война, мыйла сійӧ пансьӧма. Гижӧднас чуксалӧны салдатъясӧс война вылӧ не мунны, важ олӧмлы, власьтлы паныд сувтны, социал-демократъяс гӧгӧр котыртчыны.
Арнас бастуйтӧны пошта вывса служащӧйяс.
Крестьяна гӧгӧр гызьӧны. Быд сиктын, грездын сёрнитӧны революция йылысь. Кодсюрӧ сарӧс сералӧны, портретсӧ сылысь, манифестъяссӧ косявлӧны, сёрнитӧны — пиыс пӧ сарыслӧн чурка (генерал пӧ кутшӧмкӧ сарлы отсалӧма)...
Медъёна босьтчылӧ Нювчим завод. Сэні 1905ʼ воын март тӧлысьын 30 морт котыртчӧны социалист партия ячейкаӧ. Найӧ сэсся рабочӧйяскӧд лӧсьӧдӧны 200 бомба да, револьверъяс да винтовкаяс. Восьтӧны клуб, чукӧртчывлӧны сэтчӧ, чукӧртӧны уна литература.
Октябр заводитігӧн Нювчимса уджалысьяс корӧны чинтыны уджалан лун 12 чассянь 10-ӧдз, содтыштны дон да мукӧдтор. Заводса ыджыдъяс сетчӧны.
Россияын важ власьт вермас уджалысьясӧс, бара кутас гымавны, дикуйтчыны да. Рабочӧйлы да крестьяналы лоӧ ланьтны. Нювчимса ячейкалы лои разӧдчыны (1908ʼ воын).
Революцияӧс пӧдтӧм бӧрын Коми му бара тыртӧны ыстӧм йӧзӧн. Ыстӧм йӧз зіля уджалӧны йӧз костын. Власьт, мед уджалысьяс оз кутны кывзыны политическӧй сыльнӧйяслысь, накӧд тшӧтш ыстӧ быдсяма лёк йӧзӧс, жуликъясӧс. Крестьянаыд оз вермыны торйӧдны йӧз дор олысьяссӧ жуликъясысь да ставсьыс и полӧны.
Куш Сыктывдінкарын ыстӧм йӧзыс 1908ʼ воын вӧлӧма 500 морт саяс. Найӧ тані весь абу овлӧмаӧсь, абу гуляйтӧм вылӧ сетчӧмаӧсь. Вӧлӧм, котыртчӧны ас костаныс да пыр уджалӧны. Медъёна налӧн ас кост удж мунӧма Кулӧмдінын да Сыктывдінын. Кулӧмдінын вӧлӧма гуся литература склад да архив (важ делӧяс да литература видзанін). Литератураыс, вӧлӧм, воӧ сэтчӧ заграничаысь, сыльнӧйяс пыр. На пыр жӧ воӧны, вӧлӧм, газетъяс: «Знамя труда», «Пролетарий» да. Сыльнӧйяс гӧгӧр котыртчӧны велӧдчӧм войтыр пиысь кодсюрӧ да сюсьджык крестьяна.

ХVІ

1914ʼ воын гожӧмын, самӧй страда дырйи, став Коми уджалысь войтыр ӧти лунӧ лёкысь бӧрддзис: югыд кизяяс сабляясаӧсь, револьвераӧсь кутісны голлявны, вӧтлыны удж вылысь самӧй медбур, верстьӧ йӧзсӧ немечӧс лыйлыны, сылысь ки-коксӧ чегъявны роч озыр барыш понда. Кык тӧлысь мысти пӧ лоӧ пом, регыд пӧ гортад локтад. Коли во, мӧд, а пом век абу. Унаӧс нин виисны, унаӧс урӧдӧ пӧртісны, — китӧг, коктӧг, синтӧг колялісны... Эмбур чирсӧны помтӧг, немжалиттӧг. Став муыс лои лёк гӧп вир, морт яй комӧкӧсь, ойдӧма синваӧн. Уна мам, гӧтыр да дзормисны. Овмӧс киссьӧ, а озыръяс кульӧны помтӧг барыш. Тула карын ыргӧн да патрон вӧчысь капиталистъяс 1913–14ʼ воясӧ босьтӧмаӧсь барыш 2 830 000 шайт, а 1915–16ʼ воясӧ кульыштӧмаӧсь нин 15 519 000 шайт зарниӧн! Тадзитӧ лӧсьыд дерт воюйтныд! А сар гӧтыр кырсалӧ Гришка Распутинкӧд, Николашкаӧс, коньӧрӧс, бӧбйӧдлӧны. Начальникъяс гусясьӧны казнаысь. Овмӧс йӧзлӧн киссьӧ, нажӧткаяс бырӧны, сьӧм дон усьӧ, тӧвар бырӧ, тшыгъялӧм матысмӧ. Война помланьыс карса рабочӧйяс дзик пӧгибӧ воӧны, салдатъяс сідзи жӧ. Сэки найӧ небось ӧдйӧ кутӧны гӧгӧрвоны сюсь, котырӧ, йӧз дор олысь войтырыдлысь висьталӧмтӧ. Казялӧны, кодлы война колӧ, аддзӧны олан ног. «Колӧ оланногсӧ вежны!» — шуӧны уджалысьяс. Ызӧбтӧ чӧжсьӧм ыджыд вын нэм нартитӧм уджалысь войтырлӧн. Сар власьт сись пу моз пӧрӧ. Йӧз видчысьӧны, ӧні пӧ свобода лоӧ, вӧля, важ влась пӧ уси.
Уджалысьяс власьт бердысь сарӧс шыбитӧны, сӧмын власьтсӧ оз босьтны ас кианыс. Власьт сюрӧ озыръяслы. Коми озыръяс сы вылӧ тшӧтш радӧсь.
Сыктывдінкар неуна ловзьыштӧ. Ловзьӧ тшӧтш коми йӧз. Медводзын дерт водзӧ мунӧны салдатъяс. 1917ʼ воын Ленинкарын олысь коми салдатъяс чукӧртчылӧны да шуӧны комилы автономияӧ торйӧдчыны. Сыктывкарын ӧтувтчӧны велӧдчӧм войтыр коми уджалысь йӧзлысь олӧмсӧ бурмӧдны, чуксалӧны найӧс. Апрель тӧлысьын лэдзӧны печатайтӧм «Извещение». Сійӧ жӧ тӧлысьын, 30ʼ лунас, котыртчӧ «Общество обновления». Зэв эськӧ уна вӧлі шулӧмаӧсь вӧчныс сэні да нинӧм абу удайтчӧма, сӧмын лэдзӧны куимысь 18/V, 7/VІ, 14/VІІ-ын 1 газет: «Известия общества обновления местной жизни крестьянского и трудового населения Устьсысольского уезда». Октябр 15ʼ лунӧ общество бӧр разалӧ.
Комияс важӧн нин казялӧмаӧс, медся, война вылӧ ветлысь, сюсьджык йӧз, мый главнӧй выныс миян, олӧмӧн бергӧдлысьясыс Роч му шӧрын. Коми мусаыс жӧ сӧмын налы казакъяс. Главнӧй вын кӧ бырӧ, посни начальствотӧ му вывсьыд кокни нин чышкыштныд. Уджалысь йӧз виччысьӧны, мый водзӧ лоӧ, уналаын топӧдалӧны ас сиктса, грездса дивӧяссӧ.
Сарӧс вӧтлӧм бӧрын йӧз шуӧны, сэсся пӧ майбыр олӧм пуксяс, да эз сідзи ло. Олӧм пыр ӧтарӧ омӧльтчӧ да омӧльтчӧ, война оз помась, видз-му крестьяналы помещикъяслысь оз сет, вермӧм йӧзӧс важ моз личкӧны, рабочӧйясӧс топӧдӧны. Зык кыптӧ 1917ʼ воын, ноябр 7ʼ лунӧ босьтӧны ас кианыс власьт, оз нин некодлы сетчыны. Став буржуазияыс пузьӧ.
Сійӧ кадӧ Сыктывдінкарын буретш вӧлӧма мунӧ собранньӧ земстволӧн. Земство шуас крестасьны выль власьтысь, не признавайтны сійӧс, водзсасьны сыкӧд, некутшӧм сёрни не панны накӧд. Сідзжӧ карса дума выль власьтлы паныд лёкысь сувтӧ. Быг вомсьыныс петӧ видӧны да омӧльтӧны выль власьтӧс. Казялӧны, мый выль власьтыд найӧс чышкас, а кутшӧм ӧд лӧсьыд вӧлі озыръяслы овны. Озыръяс ассьыныс став вын-эбӧссӧ кӧсйысьӧны пуктыны Россияӧс (эськӧ ассьыныс зепсӧ) спаситӧм вылӧ, большевикъясӧс вӧтлыны.
Революция кадӧ Коми муын важ большевик котыр (ыстӧм йӧз) эз вӧвны. Ставныс нин найӧ вӧлі муналӧмаӧсь сэтысь. Збой коми уджалысь войтырыс вӧліны салдатынӧсь, ылынӧсь гортсяньыс, роч муынӧсь. Найӧ локтӧдз Коми муын важ власьтӧс дзикӧдз бырӧдны да сразу большевистскӧй сӧвет власьт лӧсьӧдны вӧлі некодлы. Гортын олысьяс коми пиысь ӧти пӧлӧс власьтсӧ мӧдсьыс ньӧжйӧ торйӧдісны. Коми озыр власьтлы некод вылӧ, — ни коми йӧз вылӧ, ни Шӧр власьт вылӧ, — оз позь вӧлі мыджсьыны. Мӧдарӧ — кыкнаныскӧд колӧ вӧлі водзсасьны. Кытчӧдз россияса озыръяс оз чӧвтны бӧр лёк пеж большевикъясӧс да мӧдӧдны отсӧг коми крестьянаӧс ланьтӧдны, лямӧдны.
Но большевик власьт Россияысь оз усь. Коми озыръяслы отсӧг оз во. Крестьяна ӧтарӧ водзӧ босьтчӧны. Ньӧжйӧникӧн озыръяслы выль власьтлы лоӧ сетчыны. Сэсся дзикӧдз бырӧдӧны найӧс армияысь воӧм коми салдат-большевикъяс.

ХVІІ

1918ʼ воын январ помын чукӧртчӧ земство бара, а сэк кежлӧ уна дивӧлысь нин Коми йӧз вӧлі сьылісӧ песовтӧмаӧсь. Шӧрын большевикъяс пыр на властвуйтӧны. Управаса председатель Степан Латкин, вӧлӧм, дзебӧ газетъяс, распӧраженньӧяс выль власьтлысь, некодлы оз петкӧдлы найӧс, оз лэдз карса йӧзлы мырддьыны тӧвар озыръяслысь да бурджыка разӧдны найӧс пикӧ воӧм гӧль йӧзлы. Сыктывдінкарса рабочӧй, салдатъяс да крестьяна депутатъяс лёкысь видӧны Латкинӧс.
Зэв омӧль олӧм пуксьӧ. Сьӧм земстволӧн абу, йӧз тшыгъялӧны, власьтлысь оз кывзыны, пыдди сійӧс оз пуктыны, озыръясӧс да начальникъясӧс «ӧбӧдитӧны». Латкинлы, а сыкӧд тшӧтш и став озыр дор олысьлы, лои сетчыны выль власьтлы. Тайӧ кадӧ жӧ чукӧртчӧ учредительнӧй Съезд рабочӧй, крестьяна да салдат депутатъяслӧн. Съезд вылӧ вӧлі корӧмаӧсь земскӧй собранньӧ, продовольственнӧй съезд, салдатъяссянь — 12 мортӧс, крестьянасянь — 16-ӧс, велӧдысьяссянь — 6-ӧс. Воссьӧма съезд январ 30ʼ лунӧ.
Д. И. Попов тшӧктӧ лӧсьӧдны выль власьт, шуны сійӧс Сӧвет рабочӧй, салдат да крестьяна депутатъяслӧн. Важ власьтӧс пӧ ӧні пыдди нин оз пуктыны. Делегатъяс видӧны Управаӧс (медъёна председательсӧ) олӧм водзӧ мунӧм торкӧмысь, выль законъяс дзебӧмысь, купечьяслысь тӧвар мырддьыны кутӧмысь.
Сійӧ лунӧ жӧ бӧрйӧны выль власьт, сӧветскӧй власьт. Сӧмын сійӧ жебиник лоӧ, омӧлик. Веськӧдлысьыс некод оз сюр. Коммунистъяслы сочувствуйтысь кодсюрӧ сӧмын лоӧ, мукӧдыс жӧ вӧліны мӧд туй вылынӧсь.
Земство выль паськӧм пасьталӧ да гӧрд бант ӧшӧдӧ, — сідзи Сӧветӧ пӧрӧ. Демян Беднӧй моз кӧ: «Сӧвет пӧ! Кодлӧн сӧмын оз висьтавны». Дерт озыръяслӧн, озыръяс дор олысьяслӧн да. Бӧрйӧм Сӧвет сиктъясысь, грездъясысь важ власьт оз веж: кольӧ важ земство, важ суд (шӧр власьт эськӧ тшӧктылӧма найӧс бырӧдны да, абу кывзылӧмаӧсь). Сӧвет Исполком мӧд заседанньӧ вылас помасигас кузя кыв висьталӧ Коми автономия лӧсьӧдӧм йылысь Д. И. Попов.
Коми автономия йылысь думъяс да сёрни ёнджыка пондас мунны сюсьджык велӧдысьяс костын. Кулӧмдін уездын вӧлӧма сэтшӧмыс дзонь котыр («социалист-автономист чукӧр»). Яренскын котыртчӧ «Коми котыр», кодъяс шуӧны автономия лӧсьӧдны. Коми йӧзлӧн ныралысьясыс пуктӧны ас водзаныс ыджыд удж: коми йӧзӧс асланыс автономияӧ торйӧдны. А сійӧс вӧчны туй воссьӧ.
Март 23ʼ лунӧ воссьӧ медводдза уезднӧй съезд сӧветъяслӧн. Рытнас съезд вылын бара кыптӧ зэв ыджыд сёрни Коми автономия восьтӧм йылысь. Попов висьталӧ, колӧ пӧ сэтшӧм автономия, коді ачыс вермӧ законъяс лэдзны, коді ас киас мупытшса кындзи став озырлунсӧ босьтӧ. Куш ӧти вӧр (Попов арталӧм серти) быд во кутас сетны докод 24 000 000 шайт сы вылӧ быд во позяс мыйкӧ бур вӧчны. Попов тӧрӧпитӧ, шуӧ, кор пӧ Россияын пӧрадок лоӧ, сэки пӧ автономиятӧ корны сёр нин лоӧ, оз пӧ сійӧс сэки сетны да став озырлунным бӧр йӧз киын лоӧ. Съезд шуӧ автономия корсьны... Тайӧ абу на большевик сёрни. Большевикъяс серти автономия оз восьтыссьы сӧмын сэки, кор сійӧс «кутысьыс» омӧль. Автономияясӧ торйӧдалӧм государствосӧ ёнмӧдӧ. Сы вӧсна сӧвет власьт коммунист партия индӧм серти аслас сёрниа торъя йӧзӧс котырталӧ. Торйӧдалӧ найӧс автономияӧ да отсалӧ налы кыпӧдны овмӧснысӧ. Коммунистъяс велӧдӧм серти автономия пыр, ас кост олӧм кыптӧм пырыс важ вермӧм йӧзлӧн туйыс коммунизмӧ.
Тайӧ съезд вылас жӧ ёна сёрнитӧны йӧз тшыгъялӧм йылысь, найӧс вердӧм йылысь да. Кӧнсюрӧ (медся Сыктыв вожын) вӧлӧмаӧсь на нянь запасъяс, а Висер гӧгӧр, вӧлӧм, тшыгъялӧны. Кыптӧ спор. Ӧти пӧлӧс йӧз (гӧль крестьяна, рабочӧйяс да) тшӧктӧны артавны уна-ӧ нин нянь запас карулын эм, да норма пуктӧм бӧрын лишнӧй няньсӧ тшӧктӧны реквизируйтны. Сійӧ уджсӧ нуӧдны шуӧны гӧль йӧзлы. Мӧд пӧлӧс йӧз, судзсяна олысьяс, сувтӧны налы паныд. Бӧрвылас сэсся лӧсьӧдчӧны няньтӧм йӧзлы тайӧ удж не сетны, а нянь перйыны-бӧрйыны торъя комиссия, кытчӧ пырасны ӧтмындаӧн гӧльыс и озырыс.
Водзӧ во (1918–19) гӧгӧр кежлӧ нянь вылӧ уна-ӧ ковмас, сьӧм арталӧмаӧсь да кайӧма 6–7 миллион шайт (сэкся донӧн). Кысь босьтны? Шуасны удждыны капиталистъяслысь, купечьяслысь.
Съезд лӧсьӧдӧ продовольственнӧй юкӧд, сэсся суд (вӧлисти). Сэтчӧдз вӧлі судитӧмаӧсь Сӧвет власьтлы сетчытӧмысь Сьӧд Лукаӧс (Лука Осипов) да, Латкинӧс да, А. В. Старцевӧс да. Старцевыс ыстӧма гижӧд вӧлӧсьтъясӧ, сӧвет власьт пӧ, слава богу, абу нин, Петроградын пӧ сійӧс чӧвтӧмаӧсь нин да энӧ пӧ локтӧй съезд вылас. Съезд шуӧ куимнаннысӧ бӧр лэдзны тюрмаысь.
Сэн жӧ сёрни мунӧ «закон божӧй» йылысь. Унджыкыс шуӧны не велӧдны школаын закон божӧйсӧ.
Тадзи жӧ ньӧжйӧ мунӧ сӧвет власьт пуксьӧм Яренск уездын.

ХVІІІ

Тулысын Коми муӧ кутісны локтавны салдатъяс. Войнаыд да кык революцияыд найӧс ёна водзӧ йӧткыштӧма. Аддзӧны найӧ гортсьыныс быдсяма «важ права» торъяссӧ, — зэв тешкодь сійӧ налы кажитчӧ. Тайӧ салдатъясыс и вӧчӧны настӧящӧй «октябрса» (пролетарскӧй) революциясӧ Коми муын: найӧ кыпӧдӧны коми уджалысь войтырӧс, найӧ индӧны мунан туй выль олӧмӧ, коммунизмӧ. Найӧ чышкӧны ставсӧ важсӧ да важа-выля костас сувтысьяссӧ, озыръяслань кыскысьяссӧ. Ыджыд гы мунӧ Коми му пасьта. Гожӧмын быд зэра лунӧ вӧлӧсьтъясын мунӧ собранньӧ. Йӧз зі моз ызгӧ.
Юнь 10ʼ лунӧ петӧ газет «Зырянская жизнь» (Коми олӧм). Тайӧ газетлӧн сэсся нимыс унаысь вежсьылӧ, вӧлі «В Зырянском краю», «Удж», сы бӧрын сэсся «Югыд Туй». Воддза номеръясыс «Зырянская жизньлӧн», сэкся Уисполкомыс кодь жӧ, абу большевистскӧй.
Юнь тӧлыссянь заводитчӧ коммунист партия котыртчӧм. Медводдза чукӧртчылӧм коммунистъяслӧн карын вӧлӧма юнь 16ʼ лунӧ.
Сэкся Сӧвет век на абу мырддялӧма буржуйяслысь да важ офицеръяслысь ӧружйӧсӧ, лэдзӧ, вӧлӧм, попъяслы котыртчыны, духовнӧй училище абу тупкӧма, ызйӧдӧ йӧзсӧ военнӧй служащӧйяс вылӧ, арестуйталӧ большевикъясӧс, Кӧдзвывса гражданаӧс аслас уджнас зыкӧ пырӧмӧдз воштӧма да сэсь найӧс жӧ и топӧдӧ, а оз сёрнит, оз тӧдмӧд йӧзӧс, мый кӧн вӧчсьӧ, кӧні кыдзи олӧны.
Ковмис зэв ӧдйӧ чукӧртны карса Сӧветӧс Уезд исполкомса шленъяскӧд да вежны кодсюрӧӧс Исполкомысь. Сэсся тшӧктыны ӧдйӧнджыка чукӧртны крестьяна съезд.
Юнь помас мунӧ съезд учительяслӧн. Учительяс шуӧны, школаын медводдза восӧ велӧдны ас коми кывйӧн.
Сыктывдінкарса уезд съезд мӧдысь чукӧрмӧ юль 4ʼ лунӧ. Тані вӧлисти ми аддзам 99 морт делегат пиысь 21 коммунистӧс да накӧд тшӧтш (сочувствующӧй налы) 10 беспартийнӧйӧс. Мукӧдыс — 34 беспартийнӧй, 15 эсэр, 17 налы сочувствуйтысь, да кык морт автономия чукӧрысь. Воддза да тайӧ съезд костас лоӧма важ земство бырӧдӧм да сӧвет власьт лӧсьӧдӧм.
Сійӧ пӧраӧ йӧз ёна нин заводитӧны тшыгъявны. Нянь пыдди Висеръясын сёйӧны кач, кымынкӧ морт тшыгъялӧмысла кулӧны.
Сійӧ пӧраӧ Коммунист партия да Сӧвет власьт вӧлі став Россия пасьталаыс котыртӧны гӧльджык крестьянаӧс озыръяслы паныд. Гырысьсӧ (помещикъясӧс да, кодъясӧс да) вӧлі чышкӧма, колӧ вӧлі нӧшта мынтысьны сиктъясса посньыдик озыръясысь: тӧргӧвечьясысь, кулакъясысь да.
Съезд Сыктывдін уезд сӧветъяслӧн шуис не котыртны гӧль йӧзӧс, не торкны «бур, лӧсялӧм» олӧмсӧ, грездса вир юысьяскӧд. Этша коммунистыд эз на вермыны найӧс.
Йӧзӧс тшыг кулӧмысь видзӧм понда шуӧма продовольственнӧй отрадъяс лӧсьӧдны да мӧдӧдны найӧс Сыктыв вожӧ чукӧртны лишнӧй нянь.
Съезд бӧрйис выль Исполком. Но сэтшӧм Исполкомыд, коді гӧль йӧзлы оз лэдз котыртчыны, абу бур уджалысьяслы.
Юльын жӧ вӧлі лӧсьӧдӧма чрезвычайнӧй комиссия водзсасьны революциялы паныд мунысьяскӧд.
Юль 21ʼ лунӧ карса коммунист чукӧр да чрезвычайнӧй комиссия шуӧны Исполкомысь ыстыны да судӧ сетны 4 шленӧс: Конановӧс да, Королёвӧс да, Рочевӧс да, Богдановӧс, а на пыдди сюйны выльясӧс. Исполком шленъясӧс вежӧм бӧрын комбедъяс (комитет бедноты) чужӧны зэв ӧдйӧ быдлаын. Комбедъяс вылӧ кутӧ мытшсьыны выльдӧм сӧвет власьт.
Кулакъяс комбедлы нянь оз сетны, дзеблалӧны, а йӧз тшыгъялӧны. Кӧнсюрӧ найӧ косьӧдз воисны. Медъёна кось лыбліс ӧнія Кулӧмдін уездувса вӧлӧсьтъясын: Керчомъяын да, Ыджыдвиддзын (Большелугын) да Дереваннӧйын. Керчомъяын настоящӧй война кодь вӧлӧма. Комбедъяс быдлаын вермӧны. Коми уджалысьяс босьтӧны ас кианыс став власьт. Дерт сэки уна и не сідз вӧчӧмъяс вӧлӧмаӧсь, лёкторъяс, шуам, — ас пӧсьӧн перйӧм чукӧртыштӧм нянь зільджык йӧзлысь мырддялісны да, мӧдарӧ кӧ шуны, тшыг кулан пӧраас кыдз эськӧ сытӧгыс позис. Озыръяс да на дор олысьяс лёк кось вылӧ пырӧны. Чӧвтӧм власьт, вӧтлӧм озыръяс важ дор олысьяскӧд, чукӧртӧны ассьыныс выннысӧ, медалӧны пемыд да лёк йӧзӧс косясьны сӧвет власьткӧд. Заграничаса буржуйяс повзьӧны, мед Россияын моз и найӧс асланыс рабочӧй да крестьянаыс оз вӧтлыны, зільӧны ӧдйӧ паськавтӧдзыс сӧвет власьтсӧ бырӧдны, революциясӧ пӧдтыны. Найӧ роч буржуйяслы отсӧг вылӧ быдлаӧ мӧдӧдӧны войска, отсасьӧны и мукӧд быдсяма ногӧн, топӧдӧны гӧгӧрбоксянь выль том власьтӧс. Пошта чиновникъяс (важ) кыскӧны бӧрӧ, меньшевикъяс эсэръяскӧд торкӧны (жугӧдалӧны) быдтор, лёкӧдӧны крестьянаӧс большевикъяс вылӧ, мед эськӧ найӧс чӧвтасны, лыйлӧны уджалысь войтырлысь ныралысьяссӧ. Августын лыйӧны Ленинӧс, неуна оз вины.
Колӧ вӧлі чорыда босьтчыны став важ пежсӧ бырӧдны. Ёна ужалӧ сэки чрезвычайнӧй комиссия, кодсюрӧӧс лыйлӧ, тюрмаӧ пуксьӧдалӧ. Повзьӧдіс косьӧ пырысьясӧс.
Уджалысьяс водзын вӧлі нӧшта ыджыд, сьӧкыд удж. Выль олӧм чужӧм мунӧ сьӧкыда, кодсюрӧлӧн уджсьыс весиг киыс лэччылӧ, кодсюрӧ юрсӧ ӧшӧдлӧ. Коми уджалысьяс пиысь кызыс сьмела сувтӧ туй восьтыны выль оланноглань, выль власьт понда да. Медводзын дерт вӧліны коммунистъяс. Коммунист котыр комиын зэв ӧдйӧ содӧ, паськалӧ.
Август 5ʼ лунӧ «союзникъяс» босьтӧны Кардор. Сэсянь сэсся роч революциялы паныд сувтысьяс зырсьӧны водзӧ, кыссьӧны сідзи жӧ Коми мулань Удора пыр. Сентябр 6ʼ лунӧ лоӧ нин налы паныд отрад мӧдӧдны. Зэв ӧдйӧ лои ужалысь йӧзлы сувтны кок йылӧ. Сэтчӧдз нин Коми муысь унаӧн зэв вӧлі мунӧмаӧсь армияӧ. Юньын Сыктывдінкарсянь вӧлі мӧдӧдӧмаӧсь 76 доброволечӧс, карас чукӧрмӧ нӧшта 150 морт. (Сентябрын наысь вӧчсьӧ торъя рота).
Белогвардеечьяслы паныд, мыйӧн найӧ заводитӧны Сӧвет республикаӧс топӧдны, ӧдйӧ сувтӧ зэв уна йӧз. Сентябр 30ʼ лунӧ петӧ карысь Котласӧ коммунист отрад — 141 морт. Вашка-Мезень вылын (Удора) войдӧр чукӧрмӧ батальон, сэсся полк январ шӧрын (Вашко-Мезенскӧй).
Партиялӧн содӧм паськалӧм нӧшта ӧддзӧ. Устюгса губерня съезд бӧрын, арын (сентябр босьтчӧмсянь) партияын лоӧ 2500 морт. Уна важ вермӧм йӧзӧс коми панйӧ. 1918ʼ воын мунӧ армияӧ 1250 гӧгӧр коммунист. Куликов отрадӧ ӧтпырйӧ гижсьӧ 240 морт.
Печӧраӧ сентябр 8ʼ лунӧ мунӧ белӧйясӧс бырӧдны отрад Мандельбаумкӧд. Найӧ весалӧны белӧйясысь став Печӧрасӧ йывсяньыс вомӧдзыс, босьтӧны уна груз. Отрад мунігас туйвывса вӧлӧсьтъясысь отсалӧ чегны сиктса грездса озыръясӧс. Керчомъяын (Кулӧмдін карулын) партия ячейка секретарӧс виӧмысь Мандельбаум лыйлӧма куим мортӧс.
Ноябр лунъясӧ (октябрса революциялы во тырӧм казьтылігӧн) Сыктывдінкарын гырысь веськӧдлысьяс (служащӧйяс) пиысь унаӧн юсьӧны. Сы вӧсна кыптӧ зэв ыджыд зык. Коммунистъяс, красноармеецъяс да мукӧд йӧз скӧрмӧны на вылӧ. Юсьӧмъяс пиас вӧлӧмаӧсь уна лёк йӧз. Налы коммунистъяс скӧралӧмыд оз сьӧлӧм вылас во да урадникъяс моз кутасны накӧд вӧдитчыны (коммунистъяслысь весиг собранньӧяссӧ тупкӧны). Бӧрынджык тӧдмалӧны, мый сійӧ лунъясӧ юӧмаӧсь 6 ведра саяс спирт (кутшӧм войтырлы власьтыд сюрлӧма!). Сійӧ кывсис уналы да сьӧлӧмас лёкыс пуксис.
Ноябр 11ʼ лунӧ карса коммунист чукӧр тайӧ юӧмысь шуӧ вӧтлыны служба вылысь да сетны судӧ 5 мортӧс: И. Г. Казаковӧс, В. П. Осиповӧс, А. А. Кузнецовӧс, В. И. Чуистовӧс, М. М. Ляпуновӧс да (вӧлі тшӧтш ставнысӧ вӧтлӧма и партияысь).
Декабр 10ʼ лунӧ чукӧртчӧ медводдза съезд ӧнія Кулӧмдін да Сыктывкар уездса коммунистъяслӧн. Съезд вылас тшӧтш вӧлӧма ӧти морт Ленинкарса коммунистъяссянь (Уткин). Съезд сёрнитӧ сійӧ кадса положенньӧ йылысь, кывзӧ кузя висьталӧм Коммунист партия котыртчӧмсянь сылысь олӧмсӧ, уджсӧ, быдмӧмсӧ, паськалӧмсӧ.
Съезд ёна видӧ лёк юысь, асьсӧ лэптысь, — йӧз водзын коммунистъясӧс улӧ пуктысь, сералысь йӧзӧс. Коммунистъяс кор босьтӧны ась киас став олӧм мунӧмнас веськӧдлан вӧжжисӧ, котыртӧны ас гӧгӧрыс став Коми уджалысь войтырсӧ.
Декабр тӧлысьын чукӧртчӧ 3-ысь съезд Кулӧмдін да Сыктыв уездъяс сӧветъяслӧн. Медводз сёрнитӧ партия да сӧвет власьтӧс срамитысьяс йылысь. Шуӧны, сэтшӧм лёк йӧзсӧ казялӧм мысти пырысьтӧм-пыр вӧтлыны.
Сэсся ёна сёрнитӧны йӧз тшыгъялӧм йылысь. Исполкомлы тшӧктӧны корсьны нянь. Съезд вылын висьталӧны, мый школаяслӧн положенньӧ лоӧма зэв омӧль.
1918ʼ воын Коми муын котыртчӧ, веськыд туй вылӧ сувтӧ коммунист партия. Котыртчӧны гӧль йӧз: паськалӧны гӧгӧр сӧветъяс, веськыд туйӧд мӧдӧдчӧны.

ХІХ

1919ʼ воын во чӧж мунӧ ыджыд, лёк кось. Война гӧгӧр бергалӧ став олӧмыс.
1919ʼ воын заводитӧмсяньыс Коми муын лоӧ фронт белӧйяскӧд куимлаын: Удораын, Изьва-Печӧраын да Кай-Чердынын, — бӧрынджык ӧтлаасьӧны ӧти Пинюг-Печӧра фронтӧ.
Куимнан фронтас лоӧны полкъяс коми уджалысь йӧзысь. Камандиръяс сідзжӧ храбрӧй коми войтыр: (Микайлов Ӧ. И., Надеев Ӧ. Н., Маегов О. Ӧ., Елькин, Могилов, В. П. Юркин да мукӧд).
Еджыдъяс ньӧжйӧникӧн Коми муын ланьтӧны. Мукӧд еджыдъяскӧд ылынысла да туйтӧмысла налы кӧртасьны сьӧкыд. Сэки жӧ сӧвет государствоӧс мукӧд боксянь ёна жмитны белӧйяс заводитӧны. Сы вӧсна Удораса да Изьва-Печӧраса полкъясӧс гожӧмын нуӧны Двина вылӧ, августын — Кай-Чердынскӧй полкӧс Кардора-Вӧлӧгдаа кост кӧрт туй вылӧ. Коммунистъяс пыр мунӧны да мунӧны армияӧ, быдсяма фронтъяс вылӧ (асыввылӧ, лунвылӧ, рытыввылӧ, войвылӧ).
Фронтъяс вылӧ коми варышъяс пыдди Северодвинск военкомат (С.-Д. губерня лои Вӧлӧгдаысь 1918ʼ воын гожӧмнас, сэтчӧ пырис став Эжва, Луза да Удора Коми му) ыстӧ пышъялысь салдатъясысь (дезертиръясысь) чукӧртӧм ротаяс. Найӧ сэні сӧмын отсалӧны белӧйяслы. Коммунистъяс сэні зэв этша вӧлӧмаӧсь, да храбрӧй войтырыс видзӧмаӧсь фронтсӧ.
Белӧйяслы коді вӧлі сюрӧ Сӧвет власьт дор олысь, лёкысь вӧлі нырӧны найӧс. Юльын вӧлі сюрӧма налы Печӧра йылын коми рота (4-ӧд) — кольӧмаӧсь раненнӧйяс — да ставнысӧ виалӧмаӧсь.
Ёна топыда сулалӧмаӧсь Изьвайывса. Найӧ, вӧлӧм, некутшӧм отсӧг оз корны патронъяс кындзи. Вӧлӧм асьныс кыйӧдӧны белӧйяссӧ, корсьӧны найӧс, пленӧ босьтӧны да ружйӧяссӧ налысь мырддялӧны.
Октябрын белӧйяс бара чорыда босьтчӧны. Важ управаса председатель Латкиныд капитан Орловкӧд чукӧртӧны быдсяма дивӧсӧ да мӧдӧдчӧны Коми муӧс большевикъясысь «спаситны». Октябр 29ʼ лунӧ петӧны найӧ Удораысь Эжва вылӧ да босьтӧны Айкатыла. Недыр мысти сэсся Изьвасянь белӧйяс орӧдӧны фронтсӧ да петӧны Помӧсдінӧ. Роч салдатъяс пышйӧны, коммунистъясӧс, коді сюрӧ белӧйяслы, ставсӧ виалӧны, изьваса геройясӧс мучитӧны да ювыв юкмӧсӧ (прӧрубӧ) сюялӧны.
Емдін улын роч салдатъяс сетчӧны белӧйяслы. Коммунистъяс этшаӧнӧсь, пӧшти ӧружйӧтӧмӧсь, — ӧружйӧсӧ гожӧмнас чукӧртӧмаӧсь да нуӧмаӧсь Устюгӧ. Ӧтка коммунистъяс гӧгӧр (О. Ӧ. Маегов коддьӧм гӧгӧр) сувтӧны да котыртчӧны том комсомолечьяс. Найӧ мукӧдыс абу на и лыйсьылӧма нэмнас. Час (вӧлӧсьт ним) улын вӧлӧма нин эськӧ 40 морт да вӧтлыны бӧр кортӧм гӧсьтъясӧс выныс налӧн абу судзсьӧма, лоӧма бӧрыньтчыны, сӧмын кутны белӧйясӧс ӧдйӧ водзӧ мунӧмысь... Бӧрыньтчыны лоӧма Чукаыбӧдз. Сэні найӧ ӧтлаасьӧны Яренск вожсянь веськыда вӧрӧд петысь важ воюйтысьяскӧд, сувтӧны белӧйяскӧд кось вылӧ. Белӧйяс бӧр ӧдйӧ-ӧдйӧ, сӧмын коньӧръяслӧн кокбӧрныс дзирдалӧ, гӧнитӧны карлань дай карсӧ эновтӧны, кайӧны Эжва паныд Аныбӧдз. Аныб улын мунӧ зэв ыджыд кось дзонь сутки лёк кӧдзыд дырйи, 50–60 морт кынмӧ, 25 гӧгӧр усьӧ. Том коми войтыр (комсомолкаяс тшӧтш) тані петкӧдлӧ асьсӧ, петкӧдлӧ, мый коми йӧз чорыда кутчысьӧма революция помӧ.
1920ʼ воын тулысын (мартын) став шайкасӧ белӧйяслысь бырӧдӧны. Сэтчӧдз быттьӧкӧ ланьтыштӧ и мукӧд фронтъяс вылын сӧвет республика гӧгӧрыс, да бара пансьӧ кось польскӧй панъяскӧд-озыръяскӧд. Коми войтыр, медся комсомолечьяс, уськӧдчӧны тшӧтш чераньясӧс велӧдны.
Коми му пасьталаысь 1920ʼ воын дзикӧдз бырӧдӧны белӧйяслысь войска. Бӧр кыптӧны, котыртчӧны сӧветъяс, чужӧны коммунист ячейкаяс, медся уна комсомол чукӧръяс.

ХХ

1920ʼ восянь жӧ лӧньӧ война. Кутчысьӧны революция бӧрын олӧмсӧ ладмӧдӧмӧ, лӧсьӧдӧмӧ. Революция дырйи унатор вежсьӧ, бергӧдчӧ дзик мӧдарӧ. Революцияӧдз вӧлі озыръяс кӧзяиналӧны, уджалысьяс налы воча кыв оз лысьтны шуны. Революция бӧрын озыръяс ланьтӧны, а уджалысьяс сӧветъяс пыр олӧмӧн веськӧдлӧны, став делӧсӧ решайтӧны.
Революцияӧн усьӧ роч озыръяс государстволӧн ыджыдалӧм, вир пычкӧм, нартитӧм вермӧм йӧзӧс. Коми войтыр уна вир тшӧтш кисьтӧ, уна юр сетӧ быд фронт вылын. Медбур, верстьӧ 100 морт пиысь 69-ыс ветлӧма важ олӧмкӧд, выль олӧм вӧсна, озыр войскакӧд косясьны. А нигаясӧ гижӧны, йӧй пемыд йӧзыд пӧ, комиыд, 1919ʼ воӧ еджыд нянь вылӧ да быд бур кӧсйысьӧм вылӧ сетчӧны Кардорланьса локтысь белӧйяслы, накӧд тшӧтш сувтӧны краснӧй правалы паныд (Трайнин — «СССР»). Со ӧд кутшӧма миян вылӧ пыр на воӧны да лёка видзӧдӧны. Йӧй? А Коми красноармееч пӧвстын 100 письыс 80-ыс, вӧлӧм, кужӧ гижны-лыддьысьны. Кутшӧм сёрниа йӧзлӧн сэсся сійӧ вӧлі? Кымын командир ӧд вӧлі коми пиысь!
Коми революция дор сулаліс да и кутас сулавны ёнджыка нӧшта кодсюрӧысь. Война помасьӧм бӧрын воссьӧ туй аслыныс ас киӧн выль олӧм лӧсьӧдны. Тайӧн ми мукӧдысь огӧ жӧ кольччӧ.
Важ вермӧм йӧзлы важ олӧм уна аслыспӧлӧс удж кольӧ. Кольӧ рочкӧд лӧсявтӧм, роч йӧзӧн сералӧм, улӧ пуктӧм; кольӧ гӧльлун (став озырлунсӧ вӧлі рочӧ петкӧдӧны да сэні и вӧчалӧны кӧрт туйяс, заводъяс, паракодъяс). Важ вермӧм йӧзлӧн государство олӧмӧ шыасьӧм-сюйсьӧм эськӧ эз кут ладмыны ӧтилаын кӧ рочьяскӧд овны. Рочьяс чукӧраӧсь, сюсьӧс, да кутісны эськӧ вевттьыны найӧс (оз кутны бӧрйыны некытчӧ, оз кутны кывзыны налысь, ас йывсьыныс ёнджыка пондісны тӧждысьны). Сэсся рочьяс дерт вӧчӧны быд закон да пӧрадок ас ногныс, кыдзи аслыныс бурджык. Рочьяслӧн асланыс кыв, кодӧс быд важ вермӧм морт оз тӧд (шуам, некытчӧ ветлытӧм, велӧдчытӧм коми йӧз, коми аньяс). Рочьяс висьтавлӧны асланыс челядьлы ставсӧ рочӧн, гӧгӧрвоана кывйӧн. Сы вӧсна найӧ ичӧтысянь сюсьмӧны. Коми челядьӧс вӧлі велӧдӧны тӧдтӧм роч кывйӧн. Челядь висьталӧмтӧ оз гӧгӧрвоны, оз нинӧм вермыны юраныс сюйны, — петӧны мӧмӧт кодьӧсь, несюсьӧсь.
Тайӧ став вӧснаыс большевикъяс важысянь нин шуӧны ӧнія, социализмӧ петан кадӧ, быд кывъя йӧзӧс торйӧдны аслас губерняӧ, обласьтӧ, республикаӧ.
Коми кодь йӧзлы омӧль нӧшта вӧлі сійӧн, мый власьтыс насянь зэв ылын. А ылын власьтыд ёна ньӧжмӧдӧ олӧм водзӧ мунӧм.
Сӧвет власьт мыйӧн лои, пыр и воссис важ вермӧм йӧзлы туй торйӧдчыны да ас кианыс босьтны ассьыныс олӧм тэчӧмсӧ, оланног ладмӧдӧмсӧ. Государство дерт сэтшӧм йӧзыслы кок йылас сувтны быдсяма ногӧн отсасьӧ.
Войнаӧдз Россияын 43 роч морт вылӧ вӧлі воӧ 57 морт мукӧд кывъя. Не рочсӧ колӧ вӧлі ставсӧ торйӧдлыны да ладмӧдны мӧда-мӧдыскӧд, мед на кост эз лыб зык, кось. Колӧ вӧлі, мед мӧда-мӧд вылас лёкысь видзӧдӧм бырӧ, мед водзӧ олӧм мунӧм вӧжжиыс ас кианыс лои (асланыс власьт). Колӧ вӧлі кыпӧдны мукӧдкӧд ӧтвыяӧ овмӧс, аслыныс быдӧнлы лӧсьӧдны ас кыв вылын литература, школа, мукӧдтор да. Дзикӧдз дерт найӧ некод оз торъявны: уджалысьяс барыш вӧсна оз косясьны, сэсся и овмӧсныс налӧн йитсьӧма, кӧртасьӧма мӧда-мӧд овмӧскӧд (ӧтилаын ӧтитор вӧчӧны, мӧдлаын — мӧдтор, сэсся вежласьӧны найӧн; кӧрт туйяс ӧтувъя...). Ӧтувъя овмӧснас да олӧмнас веськӧдлыны лоӧ ӧтувъя ыджыд власьт.
Коми йӧз торйӧдчытӧдз уна йӧз нин (кызыс) вӧлі торйӧдчӧмаӧсь да асьныс котыртчӧмаӧсь. Комилы, ӧти-кӧ, война озыръяскӧд ёна мешайтіс, мӧд-кӧ, революция заводитчигас смел, сюсь, водзӧ аддзысь сэтшӧм котырыс эз на вӧв.
Сёрни Коми автономия лӧсьӧдӧм йылысь кыптӧ бара 1920ʼ воын Сыктывдінкарувса сӧветъяс съезд вылын. Шуӧма эськӧ вӧлі чукӧртны став коми сӧветъяслысь съезд, да Мӧскуасянь абу лэдзӧмаӧсь, уна губерняын на сэки комиыс вӧлі да.
Уисполком сэки корӧ Северо-Двинскӧй Губисполкомӧс коми йӧзӧс югдӧдан удж нуысьясӧс чукӧртлыны. Губисполком чукӧртӧ найӧс сентябр 20ʼ лунӧ 1920ʼ воын. Съезд мӧдӧдӧ Мӧскуаӧ куим мортӧс автономия перйыны. Сэні налы медвойдӧр лэдзӧны восьтыны быд ас кывъя, ас оласнога йӧз йылысь тӧждысьысь Комиссариат бердӧ Коми юкӧд. Сійӧ Коми юкӧдыс сэсся и босьтчӧ коми уджалысь войтыр нимсянь корны автономия.
1921ʼ воын чукӧртчылӧ конференция став Коми муса коммунистъяслӧн. Шуӧны торйӧдчыны комилы торъя республикаӧ. Республика вӧчӧм эз артмы, коми эз вермы ӧтувтчыны.
Май 5ʼ лунӧ 1921ʼ воын Россияса Шӧр Исполком шуӧ сетны комилы автономия. Август 22ʼ лунӧ сійӧ жӧ воас вӧлі урчитӧма местаяссӧ, кодъяс пырӧны обласьтас да праваяссӧ обласьтлысь. Веськалӧ автономияӧ сӧмын джын йӧзыс Коми муысь.
Обласьтлы сетӧны сэтшӧм жӧ праваяс, кутшӧмъяс и губерняяслы. Став обласьт пасьталаыс кӧзяиныс — Коми обласьтувса Съезд Сӧветъяслӧн. Пӧдчиняйтчӧ сійӧ став Россияса Съездлы, Исполкомлы, Президиумыслы да. 
Обласьтувса съезд:
1. Разрешайтӧ обласьтувса вопросъяссӧ,
2. Веськӧдлӧ став обласьтувса учрежденньӧяс уджнас,
3. Видзӧдӧ шӧрса (Мӧскуаса) учрежденньӧяслысь обласьтын уджалӧмсӧ.
4. Обисполкомлысь ас удж йывсьыс висьталӧм кывзӧ,
5. Индӧ обласьтувса учрежденньӧяслы водзӧ вылӧ удж,
6. Бӧрйӧ Обисполком да делегатъясӧс став Россияса Съезд вылӧ.
Съездъяс костас медыджыд власьтыс съездӧн бӧрйӧм Обисполком (25 морт). Сійӧ и веськӧдлӧ став удж мунӧмнас, сувтӧдӧ да вежӧ нелючки постановленньӧяс ас увса учрежденньӧяслысь. Видзӧдӧ да видлалӧ Россия шӧрса учрежденньӧяслысь уджсӧ Коми обласьтын.
Мед обласьтысь удж мунӧм вӧлі тӧдӧны, мед обласьт пыр тӧдӧ, мый вӧчсьӧ Мӧскуаын, Россияса Шӧр Исполком дінын эм пыр олысь шлен Обисполкомлӧн (Губисполкомъяслӧн тайӧ абу). Нӧшта эм ЦИК СССР национал сӧветын ӧти шлен.
Та кындзи Обисполком пыр гижӧдчӧ Мӧскуакӧд, мӧдӧдлылӧ сэтчӧ йӧзӧс кор ковмылас.
Обисполкомлӧн губерняясын моз жӧ овлӧны ӧчереднӧй да сессионнӧй заседанньӧяс.
Обисполком, постановленньӧяссӧ ассьыс да Мӧскуасянь воӧмъясӧс сюйны йӧз костӧ, торйӧдӧ президиум 5 мортысь.
Обисполкомлӧн президиум кындзи, торъя уджъяс нуны эмӧсь нӧшта 12 юкӧд.

ХХІ

210 000 олысьысь Коми обласьтын 108 110 сюрсыс уджалысь арлыда (лыддьыны кӧ тшӧтш омӧлик да томиниксӧ). На пиысь джынйыс нывбаба. Коми нывбаба мукӧд нывбаба моз жӧ ас горт гӧгӧрыс бергалӧ, пасьтӧдӧ-вердӧ челядьсӧ, мужиксӧ, дӧзьӧритӧ-пелькӧдӧ гортсӧ, скӧт дінын пыр ноксьӧ. Гожӧмнас нӧшта пуктас вӧдитӧм сы вылын да мужикыскӧд тшӧтш жӧ видз вылын уджалӧ (кага ваян мӧд лунас кындзи). Сӧмын пӧрысь мамъяс, кодъяслӧн челядьыс гырысьӧсь нин да гортанысӧсь, «красуйтчӧны».
Сьӧкыд удж да олӧм коми аньяслӧн. Арнас, тӧвнас да тулыснас став овмӧсыс на ки улӧ кольлылӧ. Сэки сійӧ и муралӧ-кӧзяиналӧ, олӧ ас выннас да ас юрнас. Сэсся коми нывбабалы вота видз-му ӧтмоз мужикъяскӧд сетлісны (мукӧдлаын эз). Сійӧн и коми аньяс гортаныс асьнысӧ вылын кутӧны, озджык йӧрмыны, мужикъяскӧд ладмӧдчӧны сёрнитӧмӧн, шыасьӧны йӧз кост олӧмас (мукӧдлаын сійӧ эзджык вӧв, шуам, роч аньяс костын), сюйсьӧны сэтчӧ, медся нин томъяс. Коми нывъяс унаӧн пырӧны комсомолӧ. Мукӧдлаын Союз пасьтаын сы мында ныв комсомолка некытӧн абу. Мунӧны делегаткаӧ гырысьяс воысь воӧ ёнджыка (1923ʼ воын вӧлӧма 238 делегатка, 1924ʼ-ын — 586, 1925ʼ-ын — 1380 нин), пырӧны партияӧ (1925ʼ воын партияын нывбаба — 8,7%), коперативӧ (1923ʼ воын вӧлӧма 4,6%, 1925ʼ-ын — 14% нин), весиг веськавлӧны шочиника сӧветъясӧ, сӧмын зэв на жӧ этша. Оз на нывбабаяс сиктъясын-грездъясын йӧз кост олӧм ладмӧдны, котыртны, — сійӧ делӧ мужикъяс вылын на, кӧть эськӧ нывбаба пиысь сӧветӧ бӧрйысь воысь воӧ содӧ: 1924ʼ воын вӧлӧма 3293 м., 1925ʼ-ын — 12 207 нин.
50 000 уджалан арлыда мужикуловысь пӧшти ставыс паръясьӧ-тільсьӧ видз-му гӧгӧр гожӧмын. Коми му босьтӧ зэв уна вын, лёк удж, а пӧльза сетӧ этша, кӧть сэсся «сьӧлав, пӧляв, таляв». Этша коми (Камаса кындзи) олӧ куш видз-му пӧлялӧм помысь.
Медъёна коми уджалысь йӧз пиын гыӧны пыр, йӧзсӧ котыртӧны, быдлаӧджык сюйсьӧны, выль олӧм тэчӧмас кутчысьӧны, сюсьӧнджык-ладӧнджык сёрнитӧны вӧрын уджалысьяс (кер лэдзысьяс, шпал вӧчысьяс, пес кералысьяс да). Сэтшӧм йӧзыс пыр содӧ воысь воӧ. 1923–24ʼ воын вӧлӧма 15 000 морт, 1924–25ʼ-ын — 21 000 нин. Найӧ и котыртчӧмаӧсь став обласьтса медыджыд профсоюзӧ (союз Рабземлес — 9500 м.; ставыс профсоюзас 14 000 м., 1924ʼ во январ кежлӧ вӧлӧма став профсоюзъяс 3199 м.). Тайӧяс дінӧ ӧтлаасьӧны Уралын уджалысьяс, 5-6 сюрс морт. Тайӧ йӧзыс карса рабочӧйяс мозджык мӧвпалӧны, сёрнитӧны, котыртчӧны. Сідзжӧ дон йылысь мырсьӧны да сы йылысь медъёнасӧ и тӧждысьӧны. Ньӧжйӧникӧн велалӧны профсоюзъясын уджавны, асьнысӧ ӧтув дорйыны, ӧтув ас йывсьыныс тӧждысьны, кутчысьны сӧвет партия уджӧ.
Коми йӧз пиысь унаӧн вӧліны краснӧй армияын. Тайӧ йӧз революция дырйи медводзын вӧліны, колӧ, мед и выль олӧм тэчӧмас вӧліны медводзынӧсь. Нӧшта босьтчӧны выль олӧмӧ том йӧз. Найӧ уджавныс, овныс велӧдчӧны комсомолын. (1924ʼ во январ кежлӧ комсомолын вӧлӧма 846 морт, ӧні — 3288). Заводын уджалӧм помысь олысь К. О. сӧмын 1000 морт.
Нӧшта шыасьысьӧсь мукӧд — бокӧ уджавны ветлысьяс (вурсьысьяс, вӧчасьысьяс), гортас вӧчасьысьяс да.
Сӧветӧ бӧрйысь воысь воӧ содӧ: 1923 ӧд воын 33 691 морт, 1925ʼ-ын — 42 745 нин.
Коми йӧз кутчысьӧ выль олӧмӧ да и тэчӧ, тэчӧ аслас власьт пыр. Медулыс власьт — вӧлӧсьт сӧвет. Сэтшӧмыс обласьтын 95 (эм нӧшта 16 грездса сӧвет). Сӧветӧ бӧрйысьӧмыс пыр воысь воӧ бурджыка мунӧ. Сідзжӧ и сӧветъяслӧн уджалӧм, кымын водзӧ, сымын тӧдчӧмӧн лӧсьыдджыка мунӧ. Кыптӧны карувса съездъяс, исполкомъяс, обласьтувса съезд, Исполком да.
Став сӧветыс мунӧ коммунист партия индӧм туй кузя. Кӧнсюрӧ заводитлӧны озырджык крестьяна-кулакъяс ас кианыс босьтны власьт, да сӧмын оз сетны налы уджалысьяс. Коммунист котыр (ӧні сэні 1178 морт) колӧ ёнмӧдны бурджык, сюсьджык, веськыдджык (честнӧй) уджалысьяссӧ сикт грездъясысь сюйӧмӧн да сэтӧн велӧдчӧмӧн. Важ, революцияӧдз пырысь, коммунист Коми обласьтын абу. Коммунист пиын уна служащӧйяс.
Пемыдлуныс служащӧйяс пиас уна на, уна зэв кужтӧмыс. Сы вӧсна найӧ вошлылӧны, шыбӧлитлӧны на веськыд туй вывсьыс. Сэсся важ чиновникъясыд важ модасӧ абу на вунӧдӧмаӧсь дай.
Коми уджалысь войтыр омӧля на жӧ тӧдӧ СССР-сьыс пӧрадокъяссӧ, законъяссӧ, став олӧм мунӧмсӧ. Сы вӧсна сетчӧны найӧ бӧбйӧдлыны асьнысӧ. Ставсӧ тайӧс тӧдмалӧм паськӧдны, йӧзлысь вежӧр югдӧдны, лӧсьӧдӧны вӧлӧсьтъясын «изба читальня» (колӧ эськӧ шуны «сӧвет культура керка»). Сэтшӧм «избаыс» 1923ʼ воын вӧлӧма 33, ӧні — 94. «Избачьяс» кызыс комсомолечьяс. Зэв эськӧ асьныс зільӧсь, да омӧля велӧдчӧмаӧсь. Колӧ эськӧ, мед сюсьӧсь зэв найӧ вӧліны, вермисны тшӧтш йӧзсӧ сюсьмӧдны. Сэтшӧм войтырсӧ лӧсьӧдны эм сӧвет партия уджӧ велӧдан школаяс. Школаяссӧ восьтӧма 3-ӧс, ӧти на пиысь ыджыд. Сійӧ ыджыд школаыс Коми автономиялы 5 во тыран кадӧ сетӧ медводдза велӧдчысьяссӧ. Сэсся ичӧт школаясыс локтан арсянь лоӧны гырысьӧсь, кутасны сетны сюсь, велӧдчӧм войтырӧс коми йӧз пӧвстӧ. Тайӧ школаясас велӧдчысьяс пиысь петасны уезд да обласьт пасьта удж вылӧ. Гырысь удж вылӧ нӧшта локталасны медгырысь школаяссьыс (университетъясысь). Сэтшӧм школаясас велӧдчӧ 250 морт гӧгӧр.
Став служитысьыс вӧлӧсьтъясын пӧшти коми, уездын 100 пиысь сӧмын нин 79-ыс комиыс, обласьтын — 60-ыс. Комиӧн гижны-лыддьысьны автономия восьтігкежлӧ вӧлі оз на кужны. Ӧні обласьтын шӧр карын 100 пиысь кужӧ нин 65, но сёрнитӧм-гижӧдчӧм нуӧны на рочӧн. Важыс вермӧ — тшапитчӧны, а «дядьӧлы» унаысь весь лоӧ шӧйтны, уна лун воштыны. Колӧ водзӧ кежлӧ чорыда босьтчыны тшапитчӧмсӧ да крестьяна бӧбйӧдлӧмсӧ бырӧдны, мед миян асланым уджалысьяслӧн вӧлі настӧящӧй Коми Сӧвет власьт. Сэтчӧ бӧрйыныс, уджсӧ сетныс, омӧльторъяссӧ индавныс колӧ босьтчыны быд гражданинлы, гражданкалы да, быд мортлы, кодлы тырӧма 18 арӧс!

ХХІІ

Автономия восьтӧм бӧрын Коми обласьтувса йӧз медводз дерт босьтчӧны вӧр лэдзӧм удж дінӧ. Вӧр лэдзӧм гӧгӧр войнаӧдз нин пондіс олӧмыс гартчыны. Тайӧ уджас обласьтӧ торйӧдчӧм ёна инмис. Не обласьт кӧ, вӧр лэдзӧм эськӧ кыптіс ньӧжйӧ (нуисны эськӧ сійӧс сэки унджык мукӧдлаысь). Вӧр нуӧм воысь воӧ со кыдзи содӧ:


1921‒22ʼ воын нуӧмаӧсь 13.300 саженя куб.
1922‒23 „ „ 57 500 „ „
1923‒24 „ „ 95 900 „ „
1924‒25 „ „ 109 000 „ „
1925‒26 (шуӧма нуны) 170 .000 „ „

(войнаӧдз мунлӧма сӧмын 83.200 саж. куб)
Сэсся уна вӧр заводитӧ петны шпалӧн. Шпалнас нуӧмыс бурджык, унджык докод коми йӧзлы сетӧ. Керйӧн да шпалӧн нуӧм воысь воӧ со кыдзи вежсьӧ:


Вояс:  Кер лыд: Шпал:
1921‒22  142 400 8 200
1922‒23  576 800 184 700
1923‒24  915 300 477 700
1924‒25  975 000 782 300
1925‒26  1 400 000 1 422 000 (шуӧма)

Вӧр нуӧмыс пӧшти ставнас гӧсударство киын («Руссанглолес»-ын да «Руссголландлес»-ын капиталистъяскӧд тшӧтш, но сэні ыджыдалӧ государствоыс жӧ). Коми Исполком, мед ёнджыка вермас асланьыс кыскыны, ас капиталнас государствосакӧд важ «Северолесысь» торйӧдчӧ «Коми Северолесӧ», сэсся сы кындзи, Печӧраысь вӧр лэдзны, лӧсьӧдӧ 1925ʼ воын «Печӧролес». Вӧр нуӧм государство киын, но бурмӧдныс уджсӧ ёна эз на вермы, дон ичӧт на. Профсоюз да вӧр лэдзысьяс асьныс ньӧжйӧникӧн бурмӧдасны вӧр лэдзӧм уджсӧ.
Коми муын вӧр быд во быдмӧ миллиард пуд гӧгӧр, а ӧні дерт лёк ногӧн-а (медбурсӧ), лэдзам сӧмын (нуны вузӧс вылӧ, пес вылӧ, стрӧитчыны, вӧчасьны...) 120 000 000 пуд гӧгӧр. Зэв на уна вӧр миян сісьмӧ сідзи, весь вошӧ уна озырлун. Нерп, из шом да кӧрт кӧ огӧ перйӧй, найӧ оз вошны, а вӧр эновтӧмӧн вошӧ. Сы вӧсна став быдмӧм вӧрсӧ колӧ инны кытчӧкӧ.
Пуысь позьӧ вӧчны гумага (а Россия 1923ʼ воын заграничаысь вӧлі вайӧма гумагасӧ 32 781 000 шайт дон). Гумага аслыным СССР-ын зэв уна колӧ, дай позяс сійӧс петкӧдны Китайӧ, — сэні сійӧ абу жӧ. Пуысь жӧ перйӧны канифоль (пожӧмысь, видзӧны медъёна гумага вӧчигӧн), уксуснӧй кислота (коръя пуысь, видзӧны медъёна мануфактура вӧчигӧн) скипидар, сир, дьӧгӧдь...
Войнаяс помалӧм бӧрын паськалӧны бӧр кӧдзаяс. 1920ʼ воын вӧлі кӧдзӧма 20 638 д., 1922ʼ-ын — 25 011 д., 1923ʼ-ын — 26 328 д., 1924ʼ-ын — 27 886 д., 1925ʼ-ын — 29 402 д.
Крестьяна заводитӧны унджык пуктас вӧдитны, кӧнсюрӧ турун кӧдзӧны. Нянь уджалӧм Коми муын эз паськавлы войдӧр, озджык кут паськавны и водзӧ. Йӧзлы сюрӧ кокниджык, бурджык удж. Му кутасны уджавны медъёнасӧ скӧтӧс вердны.
Гӧрӧм бурмӧ. Неважӧн на вӧлі паръясьӧны пу гӧрйӧн, войнаӧдз сэсся вежисны роч гӧр, ӧні ӧдйӧ паськалӧ плуг (1923ʼ воын вӧлӧма 3000 плуг, 1925ʼ-ын — 10 000).
Скӧт видзӧм водзӧ вермас ёна босьтчыны вузӧс да тӧвар вӧчӧм вылӧ, лоӧ зэв бур. Ӧні сійӧ соді со кыдзи:

Вояс: Вӧв: Гырысь скӧт: Ыж: Порсь: Ставыс:
1920 33 664 69 45364 725711167 605
192233 35170 62357 2981615163 098
192336 33777 74879 6402780196 683
192440 67991 32294 3335678231 359
192543 166101 186114 2109750268 672

Коми кӧзяйство кыптӧ. Сы вӧсна паськалӧ тӧргуйтӧм.
Тӧвар вӧчӧмсӧ капиталистлысь мырддьӧма, сідзи жӧ колӧ уджалысь войтырлы вузалӧм-ньӧбӧмсӧ ас кианыс босьтны. Войдӧр колӧ тӧргуйтӧмсӧ ӧтувтны, сэсся и уджалӧмсӧ. Крестьяналӧн туй коммунизмӧ кооперация пыр, а важ вермӧм, нартитӧм коми кодь йӧзыс, пӧшти ставыс крестьяна. Видзӧдлам, кыдзи коми мунӧ выль олӧмлань.
Кооператив медводзсӧ Коми муын воссьӧ 1900ʼ вося юль 27ʼ лунӧ. Паськавны важ праванад сійӧ оз вермы, сэсся и купечьяс сійӧс жмитӧны. Революциясянь Коми обласьт восьтытӧдз кооперация сӧмын вӧлі разӧдӧ нормаӧн тӧвар.
1921ʼ восянь кооперациялы петӧ выль праваяс. Сэсянь сійӧ выльысь босьтчӧ, выль ногӧн. Сёрӧнджык петӧ закон, код серти некодӧс мырдӧн кооперацияӧ сюйны оз позь. Тайӧ закон бӧртиыс кооперация нӧшта ёна босьтчӧ, нӧшта ёна паськалӧ. 1924ʼ вося январ кежӧ вӧлі пырӧма кооперацияӧ быд 100 керкаысь 28, 1925ʼ вося январ кежӧ — 51, 1926ʼ вося январ кежӧ 58 (ставыс 25 618 керка), а Кулӧмдін уездын 65 нин весиг, 1926ʼ во кежӧ лоӧма 147 общество, 200 лавка, — быд 200 керка вылӧ ӧти лавка.
Капитал чукӧрмӧма обществояслӧн асланыс 505 062 шайт нин, да нӧшта удждӧмӧн босьтӧны 1 062 461 шт. (кызсӧ — 70% — кооператив союзъяслысь), — ставсӧ ас киас кутӧны  1 567 520 шайт.
Ёна торкӧ кооперативъяслы бура уджавны уджӧн босьтасьӧм да мынтысьӧмысь нюжӧдчӧм (йӧзсянь уджйӧз коперативъясӧ кайӧма нин 560 734 шайтӧдз). Ньӧжйӧникӧн тайӧ омӧль чинӧ, бырӧдӧны.
Тӧвар ньӧбӧны кооперативъяс 58%-сӧ союзъяслысь (Обсоюзлысь, Изьва-Печӧра Крайсоюзлысь да), 35%-сӧ государстволысь и сӧмын 7% — бокысь. Кымын водзӧ, сымын союзъяслысь ньӧбӧм содӧ, унджык тӧварсӧ сэсь ньӧбӧны.
Йӧз кооперация пыр 1924–25ʼ воын ньӧбӧмаӧсь тӧвар 3 795 761 шайт дон, вузалӧмаӧсь 690 658 шайт дон, ставыс кооперация пыр ньӧбӧм-вузалӧмыс ӧти воӧ лоӧма 4 686 419 шайт дон (1923ʼ воын вӧлӧма сӧмын 2 000 000 шайт дон), ӧти керка вылӧ воӧ 117 ш. Со кутшӧм ёна паськалӧма Коми кооперация.
Ньӧбалӧм-вузалӧмысь 68%-сӧ Коми кооперация босьтӧма нин ас киас, а СССР-ын сӧмын на 25% (24,7%). Тӧргӧвеч ки улӧ миян пӧшти нинӧм абу кольӧма, а СССР пасьталаын 25% на (24,9%).
1922ʼ во январ кежлӧ обсоюзлӧн ас капитал вӧлӧма 4000 шайт, 1926ʼ во январ кежӧ 565 000 нин. Вузалӧма-ньӧбӧма обсоюз 1924–25ʼ воын 3 352 000 дон.
Кооперация кындзи вузалӧ-ньӧбӧ сӧмын государство (Хлебопродукт, Госторг). Обласьт воысь воӧ вермӧ унджык тӧварсӧ ньӧбныс. 1924–25ʼ воын ньӧбӧма 6 063 000 ш. дон, 1925–26 вылӧ арталӧмаӧсь 9 400 000 дон пӧ нин вермас.
Медъёнасӧ коми крестьянин вузалӧ пушнина, ньӧбӧ нянь, ситеч, кӧрт кӧлуй, тшай-сакар... Нянь дон государствоыс некыдзи на оз вермы улын (ичӧтӧс) кутны. Войдӧр вӧлі няньыд донтӧм сы вӧсна, мый крестьянаыдлы сьӧмысь орӧмла лоӧ вӧлі быд ар вузавны уна нянь ӧтпырйӧ, донтӧм донысь. Дон виччысьны некыдзи вӧлі оз позь, воттӧ ставнас арын корӧны, ӧтпырйӧ. Ӧні воттӧ перйӧны ичӧтикаӧн во гӧгӧр чӧж. Сы вӧсна крестьяналы кокниджык ӧні, озырмыштісны неуна. Лишнӧй нянь донтӧг оз сетны, виччысьӧны тулыс. Сэсся гожӧмнас уна нянь СССР-ын нималіс, а арнас зэрӧн жугӧдіс 250 000 000 пуд. Со мый вӧсна и дона ӧні няньыд. Ситеч вӧчны зэр озджык мешайт, да сылысь дон ньӧжйӧникӧн пыр позьӧ чинтыны, сідзжӧ и мукӧд тӧварлысь.
А крестьяна вузалан тӧвар вылӧ дон кыдз позьӧ лэптӧны. Дон урӧн (кӧпейкаӧн) мунӧма тадзи:

1913ʼ во:1922–23:1923–24:1924–25:1925–26:
Ур ку медбур сорт3540708095
Сю пызь пуд1.202.001.991.942.17
Пунт порок551.601.209060
Ситеч (прӧстӧй) аршын13806038½37

Тайӧ босьтӧма шӧр дон Кулӧмдінын, Емдінын, Визинын да Сыктывдінын.
Ӧти ур ку вылӧ вӧлӧм шедӧ:

1913ʼ воын:1922–23ʼ воын:1925ʼ воын:
Сю пызь11½ пунт8 п.17½ п.
Порок½ — ¼ — 1½ — 
Ситеч2½ арш.½ арш.2¼ арш.

Кооперация кындзи нӧшта тӧргуйтӧны государствоса учрежденньӧяс. Главнӧй тӧргӧвляыс пыр жӧ кооператив ордын колӧ. Кооператив пыр йӧзыс велалӧ общественнӧй олӧмсӧ ачыс, ас сюсьлуннас, ас помсьыс, ас выннас лӧсьӧдны. Коді кооперация паськӧдӧ, бурмӧдӧ, сійӧ тэчӧ социализм, кӧть ачыс сійӧс оз тӧд-а. Социализм — сэтшӧм олӧм, кӧні став овмӧсыс общество киын.
Кооперация ньӧбӧм-вузалӧм кындзи нӧшта кутас босьтны ас киас тӧвар вӧчӧмсӧ.
Кутас вӧчны вый, рысь, кучик, куяс, скипидар, канифоль, уксуснӧй кислота, лэчтан да тӧчила, замша да мукӧдтор. Мыйсюрӧ кӧнсюрӧ ӧні нин вӧчӧны. Арнас 1925ʼ воын Коми обласьтын вӧлӧма 46 с.-х. т-во, эмӧсь сэсся артельяс. Союзъяс вӧчаласны гырысь пабрикъяс ку вӧчны. Войдӧр вӧлі куястӧ вӧчны заграничаӧ нуласны, сэсся найӧс бӧр Россияӧ ваясны да кык донӧн и вузалӧны. Позяс ыджыд замша завод лӧсьӧдны, быдсяма кӧлуй вуран мастерскӧйяс. Ковмасны яй да чери консервируйтан заводъяс. Колӧ сідзи лӧсьӧдны, мед союзъяс чукӧртӧм вӧчтӧм тӧвар вӧчӧдӧны войдӧр да вӧлись и нуӧны. Кооперативъясын и кутас чӧжсьыны коми общественнӧй капиталыс.
Мед овмӧс Коми обласьтлӧн кыптас ӧдйӧджыка обласьт корӧм кузя Коми муын 1922ʼ вося юньын воссьӧ государство банклӧн отделенньӧ. Сійӧ удждӧ сьӧм промышленносьт да тӧрговля паськӧдны, кыпӧдны. Основнӧй капиталыс сылӧн 1924–25ʼ во заводитігӧн на вӧлӧма сӧмын 50 000 шайт, а помасигас лоӧма нин 688 000. Банк ёна отсалӧ миян кооперациялы (сідзжӧ дерт отсалӧ и мукӧдлы).
Ёна отсалӧ крестьяналы овмӧссӧ паськӧдны сельскокӧзяйственнӧй кредит общество (воссис 1924ʼ воын). Сійӧ удждӧ крестьяналы сьӧм кӧзяйство бурмӧдны, кыпӧдны. Основнӧй капиталыс сэні 250 000 шайт. 1924–25ʼ воын удждылӧмаӧсь сэсь 665 000 шайт (удждӧм тӧлысьысь тӧлысьӧ пыр ӧтарӧ содӧ).
Эз кӧ эськӧ ло Коми обласьт, дерт удждысьӧмӧн коми овмӧс кыпӧдӧм татшӧм жӧ ӧдйӧ эз и ло.
Сэсся ёна паськалӧны бӧръя воясас кредит тӧвариществояс. 1925ʼ воӧ арын вӧлӧма нин сэтшӧмыс 42, пырӧмаӧсь сэтчӧ 9431 овмӧс (23%). Удж сэні абу лӧсьыда пуктӧма, оз шыльыда мун, да бурыс ыджыд нин. Кымын водзӧ, сымын бурыс ёнджыка тӧдчӧ.
Обласьт карын, карлы кыптыны отсавны, 1925ʼ воын арын воссьӧ Коммунальнӧй Банк. Капитал сылӧн 100 000 шайт.

ХХІІІ

Коми обласьт 5 воӧн ёна кыптӧ, ёна водзӧ тувччӧ аслас овмӧснас, а овмӧс кыптӧмкӧд содӧ тшӧтш и обласьт казна. 1921–22ʼ воясын казнаын вӧлӧма сӧмын 60 000 шайт, 1922–23ʼ-ын — 547 000 шайт нин, 1923–24ʼ-ын — 1 808 000, 1924–25ʼ-ын — 2 201 300, 1925–26 кежӧ арталӧма 3 125 900 шайт. Медуна докодыс воӧ дерт вӧрысь (55%).
Казна содӧмкӧд содӧны рӧскодъяс. Административнӧй учрежденньӧяс вылӧ видзӧма 1923‒24ʼ воын 312 000 ш., 1924‒25ʼ-ын — 414 700 ш., 1925‒26ʼ-ын (шуӧма видзны) 550 100 ш. Пӧрадок кутӧм вылӧ видзӧма 1923‒24ʼ воын 150 400 ш., 1924‒25-дын — 132 600 ш., 1925‒26ʼ-ын (шуӧма видзны) 165 900 ш. Суд вылӧ мунӧма 1923‒24ʼ воын 48 000 ш., 1924‒25-дын — 46 000 ш., 1925‒26 (шуӧма видзны) 63 700 ш.
Удж учрежденньӧясын бурмӧ, пӧрадок пуксьӧ. Бӧръя воас олӧм бурмӧмла весиг этшаджык пондісны судитчыны йӧзыс.
Обласьт казна кутӧ нӧшта гырысь ас казеннӧй помещенньӧяс, ӧтувтӧ, сувтӧдӧ став овмӧссӧ. Овмӧс водзӧ мунӧм ёна кутӧны Коми муын омӧльӧсь туйяс да, кӧть эськӧ найӧ и уна да. Став туйыс лыддьысьӧ 5000 километр гӧгӧр, сэсь гырысь государство туй 714 километр, обласьт туй 1720 км, уезд туй 1062 км да посни вӧлӧсьт туй 1451 км. Война да революция дырйи ставыс вӧлі киссьӧма. Туй вӧчӧм вылӧ 1922‒23ʼ воын вӧлі видзӧма сӧмын 11 500 ш., 1923‒24ʼ воын — 87.800 ш., 1924‒25ʼ-ын — 130 400 ш., 1925–26ʼ-ын (шуӧма видзны) 167 900 ш. Воысь воӧ тайӧ рӧскод содӧ. Миян кӧрт туйяс абуӧсь, уна туй на вывті омӧль, да эз эськӧ мешайт нӧшта на унджык содтыны та вылӧ водзӧ кежлӧ. Крестьяна съездъяс вылын ёна на увгылӧны туйяс йылысь. Найӧс бурмӧдӧмыд ёна колантор: туйтӧмыс ньӧжмӧдӧ олӧмыслысь водзӧ мунӧмсӧ.
Видз-му уджалӧм бурмӧдӧм водзӧ йӧткӧм вылӧ вӧлі видзӧма 1921‒22ʼ воын 2140 ш., 1923‒24ʼ воын — 95 600 шайт, 1924‒25ʼ-ын — 113 600 ш., 1925–26ʼ-ын (шуӧма видзны) 186 500 ш. Агроном вӧлӧма войнаӧдз 4, ӧні — 20.
Дзоньвидзалун кутӧм вылӧ рӧскод воысь воӧ сідзжӧ содӧ. 1921‒22ʼ воын сы вылӧ видзӧма 34 000 ш., 1923‒24ʼ воын — 191 300 ш., 1924‒25ʼ-ын 277 800 ш., 1925‒26ʼ-ын (шуӧма видзны) 421 200 ш. нин. Коми йӧзлӧн удж лёк, сьӧкыд, кӧмкот-паськӧм, сёйӧм омӧль; важ нартитӧмъяс абу на вушйӧма, — сійӧн и висьӧмъяс уна. 1924‒25ʼ воын коми больничаясын куйлӧма 4247 морт (ставсӧ 53 765 лун), волӧмаӧсь докторъяс дінӧ (амбулаторияӧ) 187 120-ӧн, пельшӧр акушеркаяс дінӧ — 140 697-ӧн, нӧшта 1319 висьысь дінӧ гортас ветлӧмаӧсь. Доктор вӧлӧма 1921‒22ʼ воын 3, ӧні — 25.
Содӧма рӧскодуйтчӧм вермытӧм йӧзлы отсасьӧм вылӧ. 1923‒24ʼ воын видзӧма сы вылӧ 19 200 ш., 1924‒25ʼ-ын 37 500 ш., 1925‒26ʼ-ын (шуӧма видзны) 42 200 ш. нин.
Обласьт казнаысь уна сьӧм мунӧ челядьӧс велӧдӧм удж вылӧ. Бура велӧдчӧм морт оз йӧрмы нинӧмысь, сы вӧсна быдӧнӧс колӧ ичӧтысяньыс и велӧдны. Колӧ, мед быд морт кужӧ гижны-лыддьысьны, тӧдӧ олӧмсӧ, тӧдӧ законъяс... Велӧдчытӧм мортыд синтӧм гут кодь. Сӧвет государствоын сэтшӧм йӧз мед эз вӧвны, найӧ сӧмын мешайтӧны олӧмсӧ бурмӧдны да выль олӧмсӧ ӧдйӧ тэчны. Сы вӧсна и зільӧ сӧвет власьт, мед став йӧз СССР-ын вӧлі грамотнӧй, Коми муын сідзжӧ. Но Коми муын аслас оласнога, аслас кывъя йӧз, сы вӧсна и удж мунӧ ас власьт пыр. Медъёна дерт быд удж лӧсьӧдны колӧ сьӧм. Сьӧм обласьт казнаысь йӧзӧс велӧдӧм вылӧ воысь воӧ со кыдзи содӧ: 1921‒22ʼ воын вӧлі видзӧма сы вылӧ 38 000 ш., 1922‒23ʼ-ын — 159 000 ш., 1923‒24ʼ-ын 469 000 ш., 1924‒25ʼ-ын — 647 700 ш., 1925‒26ʼ-ын (шуӧма видзны) 988 300 ш. нин (матӧ 1/3 обласьт казнаыслысь).
Таво став посни школаыс вӧлі 234 (433 комплект). Велӧдчысьыс сэні 14 722 (100 велӧдчан арлыда челядьысь 77-ыс школаын). Эм нӧшта 5 ІІ ст. школа, 5-ын сизим во велӧдӧны (семилеткаяс), 4 — том крестьянаӧс велӧдан школа. Нӧшта эмӧсь посни челядьлы учрежденньӧяс.
Велӧдчӧм выль школаясын ньӧжйӧник пуксьӧ выль ног. Велӧдӧны комиӧн. Сійӧ зэв бур: челядь гӧгӧрвоӧны висьталӧмсӧ, сёрнисӧ, да сюсьӧсь лоӧны. Кор вӧлі сӧмын рочӧн висьталӧны, сэки вӧлі дулалӧм синмӧн урок вылад йӧй моз пукалан, — йӧйӧн и бӧр петан школасьыс. Комилы роч кывйыд колӧ жӧ, сы вӧсна школаясын тшӧтш велӧдӧны рочӧн сёрнитны-гижны.
Школаяс лӧсьыда пуктыны индалысьяс Йӧзӧс велӧдан юкӧдлӧн абуӧсь. Таво ӧти ёна велӧдчӧм (Академияын) морт локтіс да мӧдлаӧ пуктӧмаӧсь. Сэсся дзик нин омӧль, вывті омӧль, Коми Исполком абу слӧймӧма велӧдӧм удж котыртны, велӧдчӧм удж йылысь тӧждысьны ӧніӧдз на, 5 воӧн, коми мортӧс пуктыны. Оз веритчы, а тайӧ збыль. Коми школа лӧсьӧдӧны Коми обласьтын роч йӧз.
Школаын велӧдысьясӧс лӧсьӧдны обласьтын эм 2 педтехникум.
Эм нӧшта ӧти сельскохозяйственнӧй школа да 2 профтехшкола (лӧсьӧдӧны мастеръясӧс).

ХХІV

Революция бӧрын быд ас оласнога; ас кывъя йӧз СССР-ын сёрнитӧ ӧтитор йылысь, вӧчӧ ӧтитор, — вӧчӧ выль олӧм, сӧмын ас кывйӧн, ас ногнаныс. Сійӧ и эм Сталин шуӧм серти выль, став йӧз культура, сӧмын выліыс, кышыс разнӧй.
Революция восьтіс туй мукӧдлы моз тшӧтш Комилы кыпӧдны ассьыс культура, вӧчны литература, коми школаяс, театр... 
1918ʼ воын учительяс шуӧны лӧсьӧдны коми школа. В. А. Молодцов лӧсьӧдӧ выль шрифт. Сійӧ шрифтнас сэсся комияс (камаса тшӧтш) и личкӧны 1920ʼ восянь став гижӧдсӧ 
Ноябрын 1918ʼ воын В. Ӧ. Молодцов лӧсьӧдӧ Коми литература лӧсьӧдан комиссия. Тайӧ комиссия гӧгӧрыс чукӧртчӧны коми гижысьяс. Тайӧ комиссиясьыс жӧ ньӧжйӧникӧн быдмӧ «Коми Нига Лэдзанін».
Выль гижысь котыр поддінтас пыддиыс Коми литература кыв лӧсьӧдны босьтӧ Сыктывдінкарса сёрнисикас.
Революция чужтіс уна выль гижысьӧс. 1918ʼ воын арнас петӧ Нёбдінса Витторлӧн медводдза коми гижӧд сьылан-лыддян «Гӧрд звӧн». Виттор чуксалӧ ёртъяссӧ коми войтырӧс, мунны да сувтны революция видзны локтысь врагъясысь.

«Тӧварыш! Вай китӧ да мунам дзик пыр,
Ог видзӧдлӧ бӧрӧ, нинӧм ог виччысьӧ, — 
Мунам ӧдйӧнджык, кӧні киссьӧ
Муса вокъяслӧн шорӧн пӧсь вир»...

Сэсянь сэсся босьтчӧ сійӧ да пыр гижӧ ӧнӧдз:

«Унаысь ме сьывлывлі,
Йӧзсянь «аттьӧ» кывлывлі;
Пӧлянӧн моз чипсася,
Йӧз сьӧлӧмӧ чуксася
Коми сьыланкывйӧн».

Виттор аслас мича гижӧднас ёна чорыда сьӧлӧмӧ кутчысьӧмӧн чуксаліс коми уджалысь войтырӧс водзӧ, бурлань, няйтысь чеччыны, син восьтыны да повтӧг ӧтувйӧн выль олӧм тэчны.
Виттор аслас кокнидик серамнас ёна сераліс лёк олӧм («Кодлы овны ӧні долыд», «Аркирей», «Гажа лун», «Гудрасьӧм», «Еретничество», «Пернапас», «Ньӧбасьысь», «Пон», «Мавтчӧ», «Кулӧм лов ловзьӧдӧм», «Поп да Василиса», «Нимкодясь, Серапим Саровскӧй», «Эн кыскав менӧ»).
Виттор нӧшта уна гижис коми олӧм йылысь («Меда», «Тӧвся рыт», «Чужи-быдми сьӧд вӧр шӧрын», «Тиюк» да мукӧдтор).
Виттор уна гижис сьылан-лыддян, сійӧ ёна мольӧдіс коми гижан кыв. Но сьылан-лыддян кындзи сійӧ нӧшта уна гижис пьесаяс, медъёнасӧ тешъяс, вӧчис сідзжӧ драма. Тайӧ воӧн на коми литература озырмӧдіс «Нывлысь шог шобӧм»-ӧн да «Инасьтӧм лов»-ӧн («Райын»-лы содтӧд).
Илля Вась (В. И. Лыткин) — важ Лыткиныслӧн да революциялӧн пи: ӧти-кӧ, — Илля Вась ёна радейтӧ ас коми йӧзӧс, сылысь олӧмсӧ, мӧд-кӧ, — революциякӧд сирасьӧма лы-вемӧдзыс, коймӧд-кӧ — учёнӧй. Илля Вась велӧдчис Мӧскуаын Университетын, гижис «Коми грамматика»: ӧні велӧдчӧ Гельсингфорсын (Финляндияын), сэсся ветлас Берлинӧ (Германияӧ). Кӧть эськӧн и автономия, кӧть эськӧн 6ʼ во вылӧ петам да, лёкыс зэв на уна. Тайӧ лёкыс усьыштіс тшӧтш и Илля Вась вылӧ. Сылы вӧлі колӧ учёнӧяс велӧдчыны дзонь во кежлӧ сӧмын 2 тӧлысся жалӧванньӧ «прамӧй» служащӧйлӧн (зэв жӧ эськӧн этша да), да обласьт эз и сет. Мортыд сэсся кодлыкӧ «вузасьӧма» Мӧскуаын. А учёнӧйяс Коми муын абуӧсь на.
Илля Вась гижӧ шыльыд мича коми кывйӧн сьылан-лыддянъяс. Гижӧ коми му йылысь, гижис коми том войтырлы революция сьыланкывъяс («Том уджалысь йӧз», «Ми аслыным асьным», «Меным мамӧ» «Выль ектенья»). Илля Васьлы уна на удж лоӧ коми йӧз костын.
М. Н. Лебедев ӧнія гижысьяс пиысь петіс медводз (1913ʼ воын нин). Революция бӧрын ёна босьтчис, гижис уна лыддян-сьыланъяс, но сы кындзи нӧшта лӧсьӧдіс аслыспӧлӧс гижӧд, оперетта («Бур ань», «Пӧрысь тун», «Мича ныв»). Опереттаыс — пьеса жӧ, сӧмын сьывсьӧ.
Ёгор Колегов босьтчис революция бӧрын. Гижӧ сійӧ лыддян-сьыланъяс сотан-сералан кывйӧн; Илля Вась кыдзи шуӧ, Колеговыс кодсюрӧ гижӧмнас дзик Демян Беднӧй кодь.
Вениамин Чисталёв гижӧ коми ывлавывлысь мичлунсӧ, коми йӧзлысь уджалӧмсӧ, лӧсьыда, сьӧлӧмад кутчысьӧ.
Жугыль (Н. П. Попов) гижӧ пьесаяс — драма. Тайӧ гижысь том на, талӧн гижӧм удж водзын на уна.
Сэсся сӧмын петавлісны Жан Морӧс да Вась Педӧр. Жан Морӧс лӧсьӧдіс рочысь коми революция литература («Выныштчӧй вокъяс», «Гӧрд дӧра пас»). Вась Педӧр гижис коми йӧзлысь шогсӧ. Тайӧ кыкыс куліны.
Ӧні нӧшта уна петӧ выль гижысь коми пиысь. Кымын водзӧ, сымын коми поэзия мичмӧ, коми кыв шылялӧ, но гижӧд коми йӧз пӧвстӧ разалӧ омӧля на.
5 во лоӧ автономиялы, а абу на кӧть зэв-зэв дзоляник коми журналтор. Рочьяс лэдзӧны помтӧм, мукӧд йӧз этшаджык, миян ньӧтик абу — и сійӧ шусьӧ Коми сӧвет культура лӧсьӧдӧм!
Тайӧ ёна торкӧ поэзия кыптӧмсӧ. Журнал пыддиыд он печатайт гидня ӧдзӧсад. Кыдзкӧ-мыйкӧ мед литература лӧсьӧдӧм водзӧ позяс йӧткыштны, коми гижысь чукӧр котыртчис таво (март тӧлысьын, 12ʼ лунӧ).
Ӧнӧдз на жӧ век абу коми йӧзлы СССР-ын да обласьтын олӧм мунӧм йылысь журналтор. «Югыд туй» газет петӧ рочӧн (нимыс серам вылӧ ли мый ли коми жӧ), «Красная Печора» — роч, журнал «Коми му» зэв дона да вывті учёнӧй (нимыс эськӧн коми жӧ да). Коми уджалысь войтырлы обласьтлы 5 во тыригкежлӧ эм кӧть «Коми сикт», заводитчис петны колян во тулыссянь.
Журнал «Коми му»-ӧ гижсьӧ Коми му йылысь мый кысь казялӧны (важсӧ, ӧніясӧ).
Коми нига лэдзӧм мунӧ ӧдйӧ — важ серти кӧ, ньӧжйӧ — ӧнія олӧм серти кӧ. Ставсӧ лэдзис Сыктывдінкарса коми нига лэдзанін 222 500 нига, 75 пӧлӧс нима; нӧшта Мӧскуаын лэдзисны 37 000 нига, 13 кымын пӧлӧс нима. Ми олам ӧнія серти, и дерт водзӧ кежлӧ колӧ ӧддзӧдыштны литература лӧсьӧдӧмсӧ.

«Парма пӧвстын пемыд йӧз — 
Коми войтыр олӧны;
Югыдінӧ петан туй
Нэм чӧж найӧ корсьӧны.
Парма пӧвстын олӧмысь 
Жугыльтчӧма сьӧлӧмъяс:
Жугыль коми войтырлӧн
Эз вӧв гажа олӧмъяс». (Н. В.) 

Коми гижӧд пыр «югыдінӧ петан туй» коми войтыр аддзасны, да олӧмныс гажмас коми сьылӧмнас.
Нёбдінса Виттор чуксалӧ:

«Чойяс да вокъяс,
Вунӧдӧй шогъяс,
Пальӧдӧй ӧдйӧджык ойбыр!
Шеныштӧ сойяс,
Кольӧмаӧсь войяс,
Выль олӧм локтӧ, том войтыр! 
Уджалысь йӧзлӧн
Гӧрд знамя ӧзйӧ;
Важ олӧм путкыльтчӧ, пӧрӧ.
Лёк олӧм вежсьӧ,
Пӧрысьяс вешйӧ,
Туй шӧрын энӧ ті дзӧрӧ»!

А Мӧскуаын велӧдчысь том коми войтыр (студентъяс) шыасьӧны:

«Гӧрд югыд шонді енэж шӧрӧ петӧма,
Став муыс ӧні ыпъялӧмӧн ломтысьӧ...
Важ нартитана олӧмла
Вын, гашкӧ, быри комилӧн?
Эз, эз на быр вынным, — пуӧ вир!
Сувт, войвыв пиӧй, повтӧг водзӧ мун — 
Гӧрд кодзув индас туй...
Мед садьмас коми йӧз!
Выль олӧм вӧчны, ёртӧй, босьтчы, сувт!
Став олӧм коми йӧзлӧн — сьӧкыд удж».

Сійӧ олӧмсӧ позис эськӧн петкӧдлыны театрын, петкӧдлыны мукӧд олӧмкӧд тшӧтш, мед тыдаласджык омӧльыс и бурыс. Бурыс кольӧ, омӧльсӧ бырӧдам. Но 5 воӧн коми театр вӧчны эгӧ «удитӧ».
Коми гижӧд югдӧдас комиӧс, паськӧдас вежӧрсӧ, котыртас, садьмӧдас, шыльӧдас бурмӧдас сямсӧ. Колӧ сетны коми кывлы туй.
Посни школаясын велӧдчӧм Коми кыв вылын нин, а гырысьджыкас «век на важ моз», сӧмын сӧвет партия уджӧ велӧдан школаяс Сыктывдінын петӧны ас кыв вылӧ. Колӧ учрежденньӧяссӧ 5 во бӧрад босьтчыны комиӧн сёрнитӧм-гижӧдчӧм сюйны.

ХХV

Коми му зэв паскыд. Пуксьӧ Европа рытыв вой пельӧсӧ Печӧра, Кама, Эжва, Луза, Мезень пӧлӧн.

Олысь: 
Кама вылын 165 000
Эжва вылын150 000
Печӧра вылын 49 000
Луза-Летка вылын30 000
Удора вылын12 000
Коми муын406 000

Вӧр лэдзӧм кӧть и кыптіс да сӧмын Эжва пӧлӧн, Луза-Летка да Мезень кузя. Печӧраысь сӧмын таво (1926ʼ воын) тулыснас петӧ 45 000 кер.
Тӧргуйтӧм сідзжӧ паськаліс ёна, войнаӧдзсаысь вылӧджык тайӧ местаын жӧ, унджыклаас улын на.
Камаса коми пиысь 150 000 1925ʼ воын торйӧдчис округӧ (Урал обласьт пытшкын) да ас выннас куш и тэчӧ олӧмсӧ ассьыс. Йӧз докод пӧшти ставсӧ (96%) босьтӧ видз-му уджалӧмысь, вузалӧ нянь (миллион джын пудйӧдз), кольк (1 000 000 гӧгӧр) да мукӧдтор. Нянь перйӧм эськӧн ёна на содіс, вӧлі кӧ вузалан ин. Урал обласьтӧ оз ин, сэн эмӧсь туйяс пӧлӧн (Камаса коми, Эжваса да Печӧраса комилань, вӧрын олӧны) няня Шадринскӧй да Оханскӧй округъяс, и лоӧ зэв донтӧг вузавны, Эжваӧ да Печӧраӧ туй абу. Войдӧр вӧлі Печӧраас, Кулӧмдін уездӧ да Изьва-Печӧра уездӧ мунӧ няньыс; революция дырйи купечьясыслысь капиталсӧ вӧлі мырддьӧма да тӧргуйтӧмыс тупкысис.
Кулӧмдін уездса во 300 сайын кымын нин заводитӧмаӧсь перйыны лэчтан да тӧчила. Войнаӧдз вӧлі мунӧ тӧчила 15 000 пуд да 300 000 лэчтан Уралӧ, Камаӧ да Сибырӧ — 50 000 шайт дон гӧгӧр. Сэтшӧм тӧчила лэчтансӧ вӧлі вайӧны войнаӧдз заграничаысь 5 000 000 пуд, а миян сэтшӧм изйыс куйлӧ уна миллиард пуд, да зэв бур (французскӧйысь, учёнӧйяс шуӧм серти, бурджык), сэсь позьӧ постройкаяс вӧчны, оз ков штукатуритны да оз тӧлав. Ӧні сійӧ из перъян уджыс сулалӧ, а йӧз уджтӧмӧсь.
Сэсся Кулӧмдін да Изьва-Печӧра уездъясысь вӧлі петӧ лунвылӧ чери. Чери петӧмыс пыр соді да бӧръя вылас кыптіс 200 000 пудйӧдз во вылӧ. Ӧні эськӧн нӧшта унджык позис вузавны Урал-Кама вылӧ, Эжва вылӧ, да туйясыс абуӧсь.
Чери вузӧс вылӧ ӧні оз кыйсьы, крестьяна бара уджтӧмӧсь.
Печӧраас 21 905 410 десятин тундра улын. Сэн сӧмын позьӧ ӧні кӧр видзны. Кӧр сэн видзӧны 450 000 гӧгӧр, сэсь 300 000-ыс коми киын. Войнаӧдз кӧр видзӧм помся тӧварсӧ вӧлі вузалӧны 1 000 000 шайт дон гӧгӧр (1914ʼ воын замшасӧ — куштӧм вӧчӧм кӧр ку — 110 000 ку да гӧн 40 000 пуд). Войнаӧн тупкысис тӧвар петкӧдӧмыс. Ӧні бара кутас паськавны, туйяс войвылӧ да лунвылӧ воссясны да. Ёна торкӧны висьӧмъяс (мукӧддырйиыс джын кӧрыс кулӧ). Колӧ кӧр видзӧм бура пуктыны, ӧти уездӧ сюйны да (мед кӧзяин вӧлі, мед вӧлі тӧждысьысь). Ӧні Печӧра вомсӧ важ пӧраын моз Кардор босьтӧма да потшӧ миянӧс, йӧртӧ — Печӧра мед бӧр пырас. Велалӧмаӧсь Кардорса «купечьяс» кӧвтчыны, но огӧ лэдзӧй, ньӧжйӧникӧн Улыс Печӧра Коми обласьтӧ пырас да сэк ладмас ставыс.
Печӧра пӧлӧн ёна жӧ паськалӧма вӧралӧм Эжваын, Мезеньын моз. Ӧні омӧляджык важ дорысь мунӧ, колан кӧлуй вӧралысьясыслы абутӧм вӧсна да тӧвар ньӧбӧм-нуӧмсӧ омӧля пуктӧм вӧсна.
Печӧрасалӧн вывті дона нянь. Вайӧны Кардор пыр мореӧн да, зэв вылӧ сувтӧ. Колӧ ӧдйӧджык лунвыв туй восьтыны: Печӧра-Кама кузя — гожӧмнас, сылы содтӧд Изьва-Укта- Кулӧмдін-Кудымкар — тӧвнас.
Войнаӧдз Изьва-Печӧра да Кулӧмдін уездъяссьыс вӧлі лунвылӧ мунӧ тӧвар ваӧн 180 000 п., Кардорӧ — 70 000 п. Заграничаӧ — 3 150 000 пуд. Пырӧ вӧлі Кама вылысь Печӧраӧ Заграничаысь 80 000 пуд, Кардорысь 350 000, да Камаысь 560 000.
Камаысь Эжва йылӧ пырӧ вӧлі 100 000 пуд. Туйяс вӧліны зэв омӧльӧсь войдӧр, бӧръя вояснас нӧшта омӧльтчисны. Дерт эськӧ медбур лоӧ Кама-Печӧра ва туй кӧ воссяс. Ковмас сы вылӧ 6 946 000 шайт гӧгӧр, — государство дерт вермас лэдзны. Кама-Эжваа кост канава вӧлі нин 100 во сайын кодйӧма, эновтӧмаӧсь сӧмын лунвывті матысьджык (рочлы) Вюртембергскӧй канава кодйӧмаӧсь да. Тайӧ канавасӧ весавны, джудждӧдны паськӧдны да мый колӧ лӧсьӧдны кӧ — ковмас 1 981 000 шайт гӧгӧр. Сэк эськӧ Камаса овмӧс босьтчас, нянь кутас инны, босьтчас и Эжваса да Печӧраса овмӧс, ва туйӧн донтӧм нянь пондас воны. Да и мукӧд тӧвар нуӧм-вайӧм донтӧммас.
Медвойдӧр ми вермамджык дерт кос туйяс вӧчны. Ӧні думайтӧны вӧчӧдны выль туй Пинюг-Сыктывдін-Печӧра-Индига, 1.365 километр кузя. Ӧдвакӧ Сыктывдінсянь Индигаӧ тайӧ «туй» кузя кутшӧмкӧ тӧвар мунас (вӧрыд Кардорӧ мунӧ ӧд), Печӧрасянь гожӧмын ва туй эм, тӧлын матынджык Кулӧмдін пыр кӧрт туйӧдз, да и тайӧ туйыс орчча ва туйыскӧд.
Сідзжӧ Камасянь Лӧкчим ни Сысола пыр оз кут тӧвар локны ни мунны. Медвойдӧр медбур лоӧ тракт вӧчны Гайнысянь Кулӧмдінӧ, Кулӧмдінсянь Изьваӧ (Кама-Печӧра кост вӧчсьӧ нин).
Войдӧр нин туйтӧгыс вӧлі тані воссьӧ тӧргӧвля. Помӧсдінса «Микола» да Нёбдінса «Опонасей» ярмангаяс вылын вӧлі тӧвар бергӧдчӧ 175 000 шайт дон. Сэтчӧ вӧлі волывлӧны гӧгӧрысь. Ӧтлаалан кӧ кыкнансӧ ӧтикӧ, Кулӧмдінӧ, туйяс вӧчӧм бӧрад нӧшта ыджыд тӧрговля босьтчас Печӧра-Кама-Эжва костын.
Сэсся Коми муса тыртӧм асыв-войвыв пельӧсӧд кӧрт туй нуӧм ӧдвакӧ ловзьӧдас Коми му. Коми му сулалӧ Сибыра-Европаа костын. Сибыр босьтчӧ, сэсся тӧвар вӧчан кӧлуйнас (сырьёнас) озыр. Сылӧн медвыгӧднӧй туй тӧвар нуны: Коми му кузя Индига пыр водзӧ вой море кузя. Индигаыс пӧшти оз кынмыв, йизьылӧ сӧмын январ да февраль тӧлысьясын (йи жугӧдлан паракодӧн йисӧ позьӧ жугӧдлыны). Кардор берд йи улын воджын да и ылын. Индига пыр жӧ Коми му кузя кутас мунны тӧвар Сибырӧ. Комилы тайӧ зэв выгӧднӧ. Колӧ сӧмын мед обласьтыслы сійӧ кӧрт туйыс тшӧтш унджык выгӧдасӧ сетас. Тӧвар он кут дерт гургыны Урал кузя, лоӧ нуны Урал таладорӧдыс Перым туйӧдз. Туйыс кутас стрӧитчыны ичӧтикаӧн и босьтчӧдны Коми му. Медбур лоӧ Коми мулы и государстволы, медводдза туйсӧ кӧ вӧчасны Перым кӧрт туйсянь Кудымкар — Гайны пыр Кулӧмдінӧ. Туйыс тайӧ пырыштас самӧй сьӧлӧм шӧрас, ю йывъясас; восьтас гӧгӧрса вӧрлы туй, позяс Гайныӧ да Кулӧмдінӧ гырысь кабала вӧчан заводъяс стрӧитны; тӧвар ваян-нуан туй матысмас (Изьвалӧн джынвыйӧ, Эжва вывланьсалы воссяс, лоӧ Камалӧн); йитас став Коми мусӧ, кокньӧдас государстволы водзӧ кӧрт туйсӧ нуӧдныс Сыктывдінӧ, Уктаӧ, Мыёлдиноӧ. Бара кабала вӧчан заводъяс гырысьӧс позьӧ вӧчны татчӧясӧ, Уктаӧ нӧшта восьтас нерп промышленносьт. Водзӧ сэсся туй мунас Уктасянь Печӧра ю вылас (ыджыд кар артмас), сэсся Индигаӧ.
Тадзи медъёна босьтчас став Коми муыс. Вой Урал босьтчас сёрӧнджык неуна и кӧрт туйяс Мыёлдиносянь кутасны разавны заводысь заводӧ. Сэсся коркӧ-коркӧ дерт мунасны лунвылӧ, веськыда Сибырӧ и гӧгӧр, но медводдзасӧ медвыгӧднӧ лоӧ Перым туйсянь Кулӧмдінӧ.
Сэсся оз ков узьны да колӧ шыасьны, мед Мӧскуаас гӧлӧс миян кылӧ жӧ (равзыны дерт оз ков-а). Тадзи кӧ вӧчам, Коми му вермам ӧтлаавны, чукӧртны, гартны ю йитчанінъясас да лэптыны гӧгӧр, мунны ӧдйӧ став комиыслы водзӧ да водзӧ. Колӧ ӧтлаасьны комилы, став олӧмсӧ ас киас босьтны, лӧсьӧдны кӧзяинӧс.
Мыйла комиӧс ӧнӧдз эз ӧтлаавны, эз ло обласьт республика (республикалӧн права унджык)?
1) Эз вӧв коми му вылын кар, код гӧгӧр эськӧ позис чукӧртны, котыртны став коми йӧзсӧ, олӧмсӧ, овмӧссӧ. Сыктывдінкар котыртӧ Эжва вожсаӧс сӧмын, Печӧра да Кама дзик бокын (а сэнъясын джынсьыс унджык йӧзыс). Печӧра Сыктывдінкаркӧд лёкысь йитчыштӧма, Кама некыдз эз вермы кӧртасьны.
2) Эз вӧвны коми му торъяс костас прамӧй туйяс, войдӧр эз вӧчлыны. Эмӧсь туйяс Кулӧмдінсянь Печӧраӧ, Изьвайылӧ, Чердінӧ, Камаӧ, Сыктывдінӧ да омӧльӧсь, колӧ бурмӧдны.
3) Торъя губерняясад олігӧн олӧмыс торъялӧма, весиг оланногыс, сёрниыс лоӧма разнӧй сикаса, сы понда Камаса да Эжваса комиӧс весиг торъя йӧзӧн вӧлі шуӧны.
4) Эз вӧвны коми пиас ни роч пиас прамӧя (важсӧ ни ӧніясӧ) став Коми мусӧ тӧдысь, эз кужны лӧсьыда уджсӧ нуны первойсяньыс.
5) Коми йӧз пиас эз сідзжӧ вӧв тырмымӧн сюсь-веськыд, олӧмыс мунан туй вылӧ (коммунизм туй вылӧ) топыда котыртчӧм войтыр. Эз тырмы важ вермӧм нартитӧм йӧзӧс большевикъяслысь мездӧм туй бура гӧгӧрвоысь.
6) Рочьяс пиас, служакъяс пиас, весиг коммунистъяс пиас уна на вӧлі коми кодь йӧз вылас важ ног видзӧдӧмыс. Найӧ эз отсавны комилы автономиясӧ вӧчны да веськӧдны аслыныс ас пытшкӧс олӧмсӧ лӧсьӧдны, а сералісны, торкисны кыдз-мый вермисны (Кардор, Ятка, Перым)
7) Сэсся бара мешайтыштіс сійӧ, мый социализм тэчӧмсӧ коммунист партия да сӧвет власьт сэкся пӧраӧ кутісны выльног пуктыны (НЭП), кутісны чинтавны рӧскодъяс, лэдзавны ас кӧрым вылӧ (а докод медводдза воас комилӧн ставыс вӧлі сӧмын 60 000 шайт).
Тайӧ ставыс дзикӧдз бырӧ сӧмын обласьт республикаас торйӧдчӧм бӧрын, дай бырӧ дерт ӧдйӧджык. Сійӧн оз ков виччысьны, кор ставыс «ладнӧ» лоӧ. Колӧ смелджыка да зільджыка вӧрны, збыльысь кӧ думайтӧны тайӧ делӧсӧ вӧчны «начальникъяс», «суддяяс».

«Ӧні тай, майбыр, ордымыс дась со — 
Шудланьыд мун, коми пиӧ!
Син водзным восьса, ки-кокным разьса,
Повзям-ӧ мыйыськӧ мийӧ?!»

Коми йӧз петіс коммунизм туй вылӧ. Олӧм мунӧмсӧ ньӧжйӧникӧн босьтӧ ас киас. Воысь воӧ тувччалӧ Коми обласьт век водзӧ. Водзӧ мед мӧдас нӧшта ӧдйӧ. Мед Коми му ӧтлаасяс ыджыд обласьт-республикаӧ. Оз кӧ ӧтувтчы, дыр на кутасны овны некытчӧ инасьтӧг коми му торъясыс, лютки-летки. Печӧра пӧлӧнын обласьт йӧзыд вӧчны вывті на этша (коркӧ эськӧн и обласьт вермас лоны да), Эжвалы Кардорӧ ни Яткаӧ абу ӧні бур клеитчыны, сідзжӧ Камалы Урал обласьтын кольны.
Ӧтувтчӧмӧн, большевикъяс индӧм туй кузя, мунас Коми уджалысь войтыр Коммунизмӧ.



КОМСОМОЛ ДА КООПЕРАЦИЯ

Кооперация — социализмӧ туй

Быд комсомолечлы колӧ тӧдны кутшӧм вылӧ, ыджыд уджӧ, пуктыліс Ленин кооперация. Крестьяналы пӧ медкокньыд, матыс туй социализмӧ воны — кооперация, шуліс Ленин.
Унджык олысьыс Сӧвет Союзын — крестьяна, найӧ олӧны торъя, дзоля овмӧсӧн. Овмӧсныс налӧн гӧлиник да омӧлик.
Ассьыныс овмӧс найӧ вермасны кыпӧдны, бурмӧдны, озырмӧдны сӧмын кооператив пыр. Кооператив пыр крестьяна вермасны ас овмӧсыслы ньӧбны быдсяма тӧвар государстволысь донтӧмджык да бурджык купеч лавкаын дорысь: кӧйдыстӧ, видз-му уджалан машинатӧ; быдтор позьӧ ньӧбны уджӧн. Кооперативыд абу частнӧй купеч. Сэн став шленыс, пайщикыс — кӧзяин. Мый лишалӧ, кутшӧм воас барыш, кооператив видзӧ крестьяна овмӧс кыпӧдӧм вылӧ. Кымын уна гижсясны, пырасны кооперативӧ пайщикӧн, сымын уна да донтӧм тӧвар лоӧ. Крестьяналы бурджык ньӧбавны да вузасьны кооператив пыр, кооператив донтӧ оз чирк купеч моз.
Ветлысь-мунысь ньӧбасьысьясыд крестьянаыдлы джын дон мынтӧны, асьныс карӧ кык-куим донӧн вузалӧны да нажӧвитчӧны, тыртӧны ассьыныс мошнянысӧ. Кооперативыд карын тӧвартӧ вузалӧ тыр донысь, мый лишнӧй босьтас, вайӧ сиктӧ, сетӧ крестьянаыдлы жӧ. Крестьяна ӧтувтчӧмӧн вермасны стрӧитны вый-рысь-кучик вӧчан заводъяс, заводъясыс ваясны налы ыджыд докод.
Татшӧм ӧтувтчӧмӧн сиктын крестьяна вермасны ассьыс овмӧссӧ ёна вынсьӧдны, паськӧдны, озырмӧдны.
Кооператив пыр вузасиг-ньӧбасигӧн крестьяна вӧчӧны, вынсьӧдӧны йӧз кост овмӧсъяс, топыда, чорыда кӧртасьӧны карса пабрик-заводса овмӧскӧд, некутшӧм купеч ни спекулянт ни на костын оз ло.
Тайӧ кӧртасьӧмыс карса пабрик-заводса овмӧскӧд миянӧс ваяс выль туй вылӧ: ӧтув уджалӧмӧн, мортӧс мортӧн дзескӧдтӧм олӧм артмас, — кооператив пыр. Сэтшӧм олас ногсӧ шуӧны социализмӧн. Сы понда Лениныд коммунист партиякӧд ёна тӧждысис кооперация пондаыд, сійӧ вӧлі тӧдӧ, кутшӧм ыджыд уджъяс сулалӧны кооперация водзад.

Кооперация — комсомолечлы велӧдчанін

Комсомолечыд кӧ оз уджав кооперативад, омӧль нин комсомолеч сійӧ. Кооперативын уджалігӧн комсомолеч вӧчӧ Ленинлысь тшӧктӧмсӧ, нуӧдӧ водзӧ сылысь пуктӧм, лӧсьӧдӧм уджсӧ, матысмӧдӧ, лӧсьӧдӧ кооператив пыр выль оласног — социализм. Кооперативын уджалігӧн комсомолеч велӧдчӧ уджавны, уджалігмоз тӧдмалӧ, кыдз бурмӧдны йӧзлысь овмӧс: кыдз ӧтувтны крестьянаӧс, кыдз лӧсьӧдны йӧрмӧм кежлӧ крестьяналы удждысянін, кыдз бура нуны вузасян-ньӧбасян удж, кыдзи, кытчӧ вузавны крестьянаыслысь тӧвар: нянь, вый, кольк, вурун и с. в.
Кыдз йитны овмӧснаныс кар да сикт.
Ставсӧ тайӧ колӧ тӧдны быд прамӧй, тӧлка, уджлив комсомолечлы.

Сиктса комсомолечлӧн кооперативса удж

Сиктса крестьяналы кооперативса уджыд выль удж. Оз сійӧ другӧн аслас пемыдлун пондаыс казяв сылысь бурлунсӧ. Кывйӧн висьталан, кооперативлысь бурлунсӧ, сійӧ оз эскы. Сылы колӧ петкӧдлыны уджӧн, медым сійӧ ас синнас аддзӧ кооперативлысь бурсӧ, сэк сійӧ сӧмын ачыс босьтчас сійӧ уджӧ, сэк сійӧ ачыс кутас тшӧтш корны уджавны мукӧд крестьянаӧс.
Комсомолечьяс сиктын медся водзмӧстчысь сюсь крестьянаяс. Налы колӧ петкӧдлыны ас уджӧн, ас олӧмӧн бурлунсӧ выль нога олӧмыслысь, кооперативыслысь, став пемыд, вежӧртӧм крестьянаыслы.
Ӧти сиктын уна долисны, сёрнитісны кооператив йылысь, крестьяна эз эскыны сійӧ выль уджӧ, некыдз вӧлі оз кӧсйыны гижсьыны, сетны пай. Сэк кымынкӧ комсомолеч шуисны вӧчны кооператив, петкӧдлыны пӧрысь йӧзлы ас уджӧн. Сьӧм налӧн эз вӧв. Пуктісны тулысын артельӧн картупель, керисны арын кымынкӧ мешӧк, вузалісны. Картупельысь босьтӧм сьӧм вылӧ ньӧбисны сиктлы колан тӧвар: сов, истӧг, карасин да восьтісны кооператив. Крестьяна эз зэв бура видзӧдны тайӧ ичӧтик лавка вылӧ, мӧвпалӧны — нинӧм пӧ оз артмы, оз вӧлі налы эскыны (веритны). Бӧрыннас казялісны, кӧть тӧварыс вӧлі налӧн этша, а донтӧмджык мукӧд лавкаын дорысь. Кутісны пыравны комсомольскӧй кооперативӧ ньӧбасьны, регыдӧн тӧвар быри. Комсомолечьяс выль тӧварла мунісны. Выльысь вайигӧн налӧн лои выль пӧлӧс тӧваръяс: кӧрт тув тасьті-пань, гез, табак. Сідзинад найӧ лунысь лунӧ лавкатӧ паськӧдісны да бурджыка кутісны тӧргуйтны, тӧвар соді, ньӧбасьысь соді. Ӧні кооператив лоис ыджыд нин, пӧшти быд крестьянин гижсис шленӧ, мынтіс пай. Найӧ пай вылӧ судзӧдісны трактор. Ӧні крестьяна сійӧ тракторнас ассьыныс мусӧ уджалӧны, ыджыд пасибӧ кайтӧны комсомолечьяслы выль ногӧн овны велӧдӧмысь.
Ӧти сиктын вӧлі сэтшӧмтор. Восьтісны удждысян видз-му уджалан кооперация. Сійӧ сиктын крестьянаыс вӧлі велӧдчытӧмӧсь, сы понда председателяс удждысян кооперацияас бӧрйисны озыр купечӧс. Купечыд сьӧмтӧ кутіс удждыны сӧмын озыр йӧзлы. Гӧль йӧз пырджык тыртӧм киӧн, сьӧм налы вӧлі оз сет. Кватитчим да бӧрыннас со мый лои. Кымынкӧ крестьянин удждысьӧм сьӧм помысь озырмисны, овмӧснысӧ вынсьӧдісны да паськӧдісны да кутісны гӧль крестьянасӧ увтыртны, ас кипод улас босьтны да дзескӧдны.
Комсомолечьяс тайӧ сиктас ёна збойӧсь детинаяс вӧліны. Найӧ ас костас шуисны кулакъясӧс велӧдыштны, медым пӧ кутасны тӧдны кодлы Сӧвет власьтыс видзӧ да лӧсьӧдӧ кооперациясӧ, налы али гӧль йӧзлы. Комсомолечьяс чукӧртісны гӧль йӧзӧс да корисны общӧй кооперативса собранньӧ вылӧ: тайӧ общӧй собранньӧ вылас унджыкнас бӧрйисны выль правленньӧ, выль уджалысьясӧс гӧль йӧз пиысь да комсомолеч пиысь. Озыр йӧзыд эськӧ ёна горзісны да, увгисны да, эз ло на ног, озыр йӧз письыд некодӧс эз бӧрйыны. Выль уджалысьясыд кутісны видлавны важ уджъястӧ да важ председательтӧ лёка уджалӧмсьыд судӧ сетісны. Ӧні удждысян кооперацияыд зэв бура уджалӧ, сьӧмтӧ сетӧны сӧмын нин ёна йӧрмӧм мортлы, гӧль мортлы.
Та ногӧн кӧ — медпервойсӧ колӧ комсомолечыдлы висьтавлыны крестьяналы, мый бурсӧ кооперативыс сетӧ йӧзыслы, мыйла колӧ кооперативсӧ восьтыны, кыдз сэн уджсӧ нуны.
Быд комсомолеч тӧдӧ, кутшӧм тӧвар колӧ сиктӧ крестьяналы, найӧ овмӧслы. Кооператив кӧ оз куж, колӧ налы висьтавны, индыны, туйдӧдны найӧс. Сы понда колӧ комсомолечлы гижсьыны лавкаса комитетӧ, сійӧ комитетсӧ бӧрйӧны пайщик пиысь. Комитет видзӧдӧ медым лавкаын вӧлі сӧмын колан тӧвар да бур тӧвар, медым ньӧбасьысьяскӧд бура сёрнитісны, вузасисны, медым гӧгӧр лавкаын вӧлі дзим-дзурк. Быд кооперативын нӧшта эм ревизионнӧй комиссия. Тайӧ комиссияын уджалысьяс видзӧдӧны, веськыда-ӧ гижӧны нигаясӧ, нуӧны тшӧт, оз-ӧ гусясьны, кыскавны, таргайтны.

Колӧны бур прикащикъяс да счетовод

Уна кооперативын уджалӧны прикащик пыдди важ купечьяс. Налӧн ӧткымынлӧн кольӧма на важ оланногыс. Татшӧм прикащикыд видзӧдӧ вестӧ, сьӧктатӧ чиркны. Пырас ньӧбасьны озыр крестьянин, сылы сетӧ медбур тӧварсӧ. Пырас лавкаӧ гӧль крестьянин — сыкӧд оз зэв и сёрнит, либӧ горзӧ, видчӧ, тӧвартӧ видзӧдӧ медомӧльсӧ сетны. Кооперативыд эськӧ абу частнӧй лавка. Лавкаад ӧні став крестьяниныс — пайщик, сэн кӧзяин.
Прикащик да счетовод вӧчӧны сэн став уджсӧ. Омӧль прикащик понда мукӧд кооперативӧ крестьяналӧн сьӧлӧмыс оз кыскы пырныс, омӧль счетовод вермас став уджсӧ торкны. Комсомолечлы колӧ уджалігмоз велӧдны кооперативын вузасьӧм, кутшӧмджык тӧвар колӧ сиктӧ вайны, кутшӧм тӧвар бур да омӧль. Комсомоллы колӧ кооперативӧ сувтны прилавок сайӧ, сетны сӧветскӧй кооперативлы бур тӧлка, сӧвесьта гӧрд приказчикӧс да гӧрд счетоводӧс.

Кооперативнӧй грамота

Кооперативын уджалӧм кындзи комсомолечлы колӧ кооперативнӧй грамота. Сы понда кооператив бердӧ колӧ лӧсьӧдны кружок кооперативнӧй удж тӧдмавны, велӧдны. Тайӧ кружокас колӧ том йӧзӧс ӧтувтны. Кружокас уджсӧ медым нуас председатель, либӧ правленньӧысь кутшӧмкӧ шлен, либӧ кутшӧмкӧ мукӧд морт кооперативын уджалысь. Кружокын уджсӧ колӧ йитны кооперативса уджкӧд, сэн колӧ сёрнитны кооператив удж йылысь, устав йылысь, сідзжӧ и мукӧд тор йылысь тӧлкуйтны: мый шуис Ленин, кутшӧм удж сулалӧ кооператив водзын и м. сэтшӧм тор.



ЭН ЭСКӦЙ НИНӦМ АБУӦ

Кыдзи йӧз висьӧны да кулӧны аслас велӧдчытӧмысла да нинӧм абуӧ эскӧмысла.

Сиктъясын ӧнӧдз на йӧз кутчысьӧны важ омӧль оланногӧ: бурдӧдчӧны «тӧдысьяс» ордын, эскӧны «вӧрсаясӧс», «олысяӧс». Сійӧ ставыс сы понда, мый сар дырйи крестьянаӧс наросьнӧ эз велӧдны грамотаӧ, кутісны пемыдӧн. Весиг ӧд сэки сиктъясӧ ыстӧны вӧлі сӧмын сэтшӧм нигаяс, кӧні гижӧма кыдзи чӧла, ланьтӧмӧн овны, эскыны енъясӧс, радейтны саръясӧс да на дор сулавны.
Медся уна велӧдчытӧмыс нывбаба. Сы вӧсна ӧнӧдз на сиктъясын уна быдсяма сикас поверйӧ. На йылысь и кутам гижны тайӧ нигаын.
Ӧнӧдз на крестьяналӧн олӧм абу бура лӧсьӧдӧма, ёна на налы сьӧкыда овсьӧ. Керкаяс посниӧсь, пемыдӧсь, няйтӧсь. Ӧткымынлаын керкаясас йӧзыскӧд тшӧтш олӧны куканьясыс и, баляясыс и, порсьпияныс и. Узьлӧны семьякодьыс ставныс ӧтчукӧрын, уджалан паськӧмнас. Сы вӧсна керкааныс няйт, лёк дук. Няйтысь чужӧны тойяс, лудікъяс; няйта олӧмла лоӧны быдсяма висьӧмъяс: лӧмӧссьӧм, лудӧм, син висьӧм да мукӧд. Бурдӧдчыны некор, пыр шуӧны, гашкӧ сідз бурдас. Бурдӧдчӧм йылысь, висьӧмъяс йылысь нигаяс эз вӧвны, да кӧть и вӧліны, лыддьыныс эськӧ некодлы вӧлі. Велӧдчӧм, бурдӧдны кужысь морт маті гӧгӧрын абу. Эмӧсь сӧмын «тӧдысьяс», попъяс да, дай сійӧ на дінӧ мунӧны кор дзик нин матӧ воасны. Вот татшӧм няйта, дурка, гӧля, пемыда олігас, гӧбӧч стен тшаксялӧм моз жӧ, быдмӧны, паськалӧны быдсяма поверйӧыс, нинӧм абу мойдкывйыс.
Висьмас кӧ кодкӧ семья пытшкысь, кытчӧ, код ордӧ мунан, мыйӧн бурдӧдчан?
Мунӧны «тӧдысь» ордӧ. Сійӧ шӧпчитас мыйкӧ, мыйкӧ пуктас висян инӧ; ӧдзӧс вуг мыськӧм ваӧн либӧ шом пыр лэдзӧм ваӧн висьысьӧс юктӧдас, пызъяс. Бурдас висьысь, — бур; кулӧ, — сылы пӧ сідзи ен шуӧма.
Кывтӧм пемӧсъяс кутасны омӧльтчыны, оз сёйны, мӧсъяс йӧв чинтӧны, вӧраясыс налӧн косьмӧны, вӧв кутас чотны, — пемыд войтыр шуӧны: олысяыс пӧ найӧс оз радейт, мӧслысь йӧвсӧ нёнялӧ, вӧлӧс войбыд гуляйтӧдӧ.
Мыйта быдсяма шогсӧ, зык-шумсӧ, уронсӧ терпитӧ крестьянин аслас велӧдчытӧмла, пемыдлунла.
Медъёна дерт велӧдчытӧмла быд лёкыс инмӧ челядьлы. Чужӧ зэв зумыд, крепыд, дзоньвидза кага. Сылы медводдза лунас жӧ сюйӧны вомас рузум нёнь, рудзӧг нянь аклялӧмаӧсь да. Сэсся быдмигчӧжыс сідзи тшӧтш вердӧны. Пӧрысьяс шуӧны: «Мам йӧлыд пӧ кагаыдлы этша; кутшӧм пӧтӧс сэні сӧмын ва да; тэ сылы няньтӧ курччышт да сюйыштав вомас, роктӧ либӧ ли, — сыысь кагаыд ёнмӧджык; мам йӧв вылын видзигӧн кагатӧ тшыгйӧн мӧритан». Мам кывзӧ налысь, вердӧ кагаӧс рузум нёньӧн, аслас эськӧ нёньясыс йӧлысла пӧльтчӧмаӧсь, потны кӧсйӧны.
Сюялас мам ладенечлы курччалӧм нянь вомас, а сійӧ оз на вермы нянятортӧ сёйны. Сы вӧсна аклялӧм няньыс комӧкъясӧн куйлӧны кага сювйын, сісьмӧны сэні, шоммӧны. Кынӧм дундӧ, барабан кодь чорыд лоӧ. Кагалы делӧ, кынӧмсӧ орйӧдлыны-вундавны кутас. Сійӧ горзӧ, пессьӧ, чужъясьӧ.
— Вомдзалӧмаӧсь кагатӧ, — шуӧны пӧчьяс: — колӧ пызйыны ӧдзӧс вуг мыськалӧм ваӧн.
Пызйӧны, шӧпчитӧны, ки-кок мурталӧны. Митрӧпан «угодник» вӧньӧн вӧньӧдлӧны, — сэсся пыр жӧ нянь акыль вомас сюйӧны. Сідзи видзӧмысь кага ещӧ ёна омӧльтчӧ, йӧв сёйны оз вермы, сійӧ бӧр петӧ горзьӧдлӧмӧн.
— Тайӧс пӧсь пывсянын колӧ пывсьӧдны, — шуӧны пӧчьяс.
Пывсьӧдасны, петкӧдасны сэтысь кагаӧс ӧдва ловъяӧн, горзыныс нин оз вермы. Пӧрысьяслы любӧ, жеръялӧны:
— Со ӧд и ланьтіс. Ӧні сэсся бурдас нин.
Кага оз бурд. Пывсян жарысь палялӧм бӧрын сійӧ выльысь чужъясьӧ-бӧрдӧ. Мамлы тшӧктӧны юктӧдны кагаӧс мыйӧн сюрӧ. Мам юкталӧ, мукӧддырйи, тӧдтӧгыд, весиг кулан зелляӧн. Сы понда кага жугыльмӧ, омӧля сёйӧ, ньӧжйӧ быдмӧ, сылӧ сись моз — кулӧ. Мам бӧрдӧ, шогсьӧ. Сійӧс бурӧдӧны пӧчӧяс: «Эн бӧрд. Том на ӧд тэ, выльӧс ваян».
Нянь акыльысь да кыдзсюрӧ мыйӧнсюрӧ вердӧмысь нёньпом кагаяслӧн овлывлӧны со кутшӧм висьӧмъяс: вом пытшкӧс чветитӧм, — вом пытшкӧсыс ставыс еджыд; зыньгӧм висьӧм, — кага омӧль, блед, ӧдва ловъя, да английскӧй висьӧм — рахит, велӧдчӧм йӧз ногӧн кӧ.
Ваясны кагатӧ больничаӧ, разясны няйт рузумтӧ, — мыччысьӧ докторлы ичӧтик, омӧлик, коньӧркодь ловъя лов. Видзӧдныс сы вылӧ сьӧкыд, полана. Чужӧмыс ичӧтик, чукыра; ки-кокъясыс плеть кодь вӧсньыдикӧсь; рушкуыс зэв ыджыд, барабан кодь. Зэвтчӧм кынӧмас тӧдчӧ став сӧныс. Синъясыс гырысьӧсь, паськыдӧсь; видзӧдӧны скӧра, жугыля, быттьӧ кӧсйӧны юавны: мыйла нӧ пӧ менӧ чужтід? Ӧні кагаыс оз нин горзы, оз чужъясь, сӧмын пиньтӧм вомсӧ восьталӧ да ньӧжйӧник плеть кодь кияснас вӧрӧшитышталӧ.
— Ыджыд-ӧ нин кагаыд? — юалӧ доктор.
— Коймӧд во вылӧ нин петіс, — шог пырысь шуӧ мамыс.
— Коймӧд арӧс!.. Куим арӧса дзоньвидза челядьыд котралӧны нин, сёрнитӧны, долыд дырйи сералӧны, висигӧн, доймӧм бӧрын, бӧрдӧны. Тэнад со кагаыд пӧрысьмӧма нин, олӧмыс талӧн овсьӧма нин. Ӧдва лолалӧ. Пӧльыштан — кусас. Мый нӧ тэ такӧд вӧчин? — кагасӧ жалитӧмӧн юалӧ доктор.
— Притча суис.
— Кутшӧм притча?
— Лёк йӧз вомдзалісны. Эг жӧ эськӧ татшӧмӧс чужтыв да... Дзоньвидза, зумыд детина вӧлі. Паладь вомдзаліс, шуӧ: «Кагаыд тэнад кутшӧм мича да ён». Ачыс сійӧ зэв лёк вира, томысяньыс. Сэсянь сэсся дитяӧй менам кутіс горзыны да, горзыны да... Сывны кутіс... Сэсся и горзыныс эз кут вермыны. Мыйсӧ нин ми такӧд эгӧ вӧчӧ, кыдз нин эгӧ бурдӧдӧ: пывсьӧдім, пеж вор улын видзим, куим асъя кыа дырйи ним кутім, — немтор эз отсав. Бурдӧд кыдзкӧ тэ, батюшко доктор.
Мыйӧн, кыдз талы отсалан? Нинӧмӧн нин тайӧ ӧні оз лечмы, вывті нин ёна мыйӧнсюрӧ «бурдӧдӧмныд» да. Татшӧм челядьыд шочыс кольӧ овны, унджыкыс ичӧтысянь и кулӧ. Овмӧдчасны кӧ, ӧткодь, прамӧй йӧз наысь оз нин лоны. Лоӧны найӧ зэв омӧликӧсь, гӧрбаӧсь, чукля кокаӧсь. Удж вылӧ оз кутны туйны.
Кор доктор висьтавлӧ мамъяслы, мый челядь висьмӧны оз вомидзысь, некутшӧм притча найӧс оз су, а висьмӧны курччалӧм няньӧн да мукӧд пӧлӧс сьӧкыд, чорыд сёянӧн вердӧмысь, мамъяс скӧрмӧны, шуӧны: «Мый нӧ тэ, батюшко доктор, шуан, мый няклялӧм няньӧн вердӧмысь кага висьмӧ? Абу ӧд миян челядьыд господскӧй челядьяс. Миян найӧ быд пӧлӧс сёянӧ велалӧмаӧсь».
Кымынысь нывбабалы он висьтав, мый абу некутшӧм вомидз, енсянь шуӧм висьӧм, найӧ пыр ассьыныс дольӧны. Челядьыд ӧд висьӧны ас понданым, ас пемыдлун понданым, кыдзсюрӧ вердӧмысь, видзӧмысь.
Господалӧн кӧть, крестьяналӧн челядь ставыс ӧткодьӧсь, ставсӧ ӧткодя колӧ вердны, видзны да.
Ӧткымын мамыд эскас тэнад висьталӧмлы, кӧсйысяс видзны, вердны кагасӧ тшӧктӧм серти. Сӧмын гортас воас, кутшӧмкӧ пӧрысь тьӧтӧ шуас кыв-мӧд кага вердӧм йылысь, мамыдлӧн став кӧсйысьӧмыс вунӧ: бара кутас видзны-вердны кагасӧ важ мозыс.
Ставныс тӧдӧны, кыдзи сиктъясын кагаяс, гутъяс моз, кулӧны. Кутшӧм нывбабаӧс он юав, сылӧн дас ӧти челядьысь кольӧма овны сӧмын вит-квайт, мукӧдлӧн сизимысь — куим. Шочлӧн нин кольӧны овны став челядьыс.
Крестьяна чужӧмсяньыс гуӧ пыртӧдзныс олӧны чераньвезйӧ моз шедӧмӧн нинӧм абуӧ эскӧмӧ. Налы кажитчӧ, мый найӧ абу ыджыдӧсь асьныс ас выланыс, мый синмӧн аддзытӧм, тӧдтӧм вынъяс на вылын ыджыдалысьяс, кодъяс и бергӧдлӧны став олӧмнас. Збыльсӧ дерт некутшӧм сэтшӧм вын абу, и прамӧя кӧ мӧвпыштны да бурджыка гӧгӧрбок вежӧравны, аддзан: ставыс му вылын гӧгӧрвоана, югыд лун кодь тыдалана.
Унаысь кывлывлан сиктъясын татшӧм сёрни: унмовсьӧма пӧ вӧрын, либӧ му вылын, морт. Узигас сылы вомас пырӧма нидзув (нюглей), либӧ чеччыштӧма лягуша, позъялӧма рушкуас, пиянасьӧма. Сысянь сэсся мортыс и висьмӧма. Бурдӧдчӧма, бурдӧдчӧма сійӧ «тӧдысьяс» ордын, абу бурдӧма. Мунӧма больничаӧ. Сэні виччысьӧма кор став йӧзыс разӧдчас, сэсся бӧрдӧмӧн кутӧма норасьны докторлы: «Отсав, батюшко доктор, кувны куті. Нидзув пытшкӧ пырис да овмӧдчис сэтчӧ».
— Нидзув?! Кыдзи нӧ?
— Ме ог тӧд. Шуӧны тай, вӧрын пӧ узигӧн-а. Кыла кыдз сійӧ сэн ветлӧдлӧ, шойччӧг оз сетлы. Некутшӧм сёян лов оз лэпты. Мукӧд дырйи морӧсӧ каяс да сэтшӧма топӧдас, лолавны ог вермы. Вӧрӧшитчыны пондас, — сьӧлӧмӧй майышмунӧ.
Видлалан висьысьӧс. Тӧдӧмысь, некутшӧм нидзув он аддзы, а мортлы сювъяс чужӧма плавкӧс визя ков — солитёр, кыдз шуӧны сійӧс велӧдчӧм йӧз. Сійӧ зэв лёктор. Сы понда морт ёна омӧльтчӧ, воштӧ вынсӧ; овлывлӧ, мортӧс кутас шыблӧдлыны, лыяс юкавны-висьны. Ков унджыкысьсӧ чужӧ пусьытӧм порсь да ӧш яй сёйӧмысь, яйясыс кӧ солитёраӧсь вӧлӧмаӧсь. Ков вӧтлыны абу пыр кокни. Сійӧ вермас вӧчны сӧмын доктор, аслыспӧлӧс лекарствоясӧн. Ков вӧтлӧм бӧрын морт дзикӧдз справитчӧ.
Вӧлі и со кутшӧм висьысь. Нывбабалы шуӧмаӧсь, кынӧмад пӧ тэныд пырӧма лягуша, бергалӧ сэні да горзӧ, медся нин ёна сёйӧм-юӧм бӧрын. Кор ми кутім видлавны сійӧс, казялім, желудокыс сылӧн ыдждӧма (эм сэтшӧм висьӧм). Тадзи висигӧн желудокӧ кӧ уна ва веськалас, сійӧ, бутылкаын моз, булькъявны сэні пондас. Сійӧ ва шысӧ йӧзыд и шуӧны вӧлӧм лягуша горзӧмнад. Желудок ыдждӧм висьӧмысь позьӧ бурдӧдчыны: колӧ больничаын желудоктӧ пожъявны, весавны сы вылӧ лӧсьӧдӧм инструментъясӧн, сэсся юны лекарство, мыйкӧ дыра видчысьны сьӧкыд, чорыд сёянысь да уна ва юӧмысь.
Мӧд нывбаба вайис больничаӧ ассьыс кагасӧ, шуӧ, юрас пӧ кыдзкӧ шыр веськалӧма. Кӧть пӧ кывзышт, вӧрӧмыс и чивзӧмыс кылӧ.
«Абу нин тайӧ олысь таладор югыдын, страсьт ӧд», шуӧ мамыс.
Пӧртчис чышъянсӧ кага-юрысь, индӧ юр-водзла дорас.
Кагаяслӧн юр лыяс бурдтӧдзыс (ӧтлаасявтӧдзыс) юрас овлӧны небыдик инъяс — рӧмысьтанъяс. Сэтчӧ кӧ пельтӧ пуктан да кутан кывзыны, быттьӧ сэні мыйкӧ типиктӧ. Сійӧ — сӧнъясӧдыс вӧрӧ-ветлӧдлӧ вирыс, сетчӧ юрас. Велӧдчытӧм, пемыд тьӧткаыд сійӧ вир мунӧмсӧ и чайтӧма шырӧн.
Сиктъясын эм нӧшта ӧти эскӧм. Шуӧны: вӧв юрси кӧ пӧ веськалӧ ваӧ, сэн сійӧ ловзьӧ, пӧрӧ кузь вӧсни нидзувӧ, «юрси аньӧ», кыдз шуӧны пемыд йӧз. Сійӧ «юрси аньыс» пӧ чипсӧ, кор тшыг; «юрси аня» ваын пӧ купайтчыны оз позь. Сэтшӧм ваын кӧ купайтчан, «юрси аньыс» пырас яяд да йывмас сэні. Сы вӧсна сэсся туша кузяыд мыльяс петӧны, лӧмӧссян, медся нин чуньясыд висьмӧны. Збыльсӧ эськӧ некутшӧм ловъя юрси абу ни, оз сійӧ вермы лоны ни. Чуньяс пыктылӧны, ӧдлӧны, няйт емӧн сутшкыссьӧмысь; морт чирӧйӧссьылӧ, мылльӧссьылӧ няйта-дурка олӧмысь, либӧ вирас коланторйыс абу тырмымӧн да сійӧн. Сійӧ унджыксьыс омӧль сёянысь, тшыгъялӧмысь овлӧ. «Юрси аньыд» — сійӧ прӧстӧй баба сёрни. Некутшӧм змей ни, лягуша ни, пежгаг ни морт пиын овны оз вермы. Шуам, кӧть и веськаласны найӧ сэтчӧ, пыр и пӧдӧны: сынӧдтӧгыд ӧд, буракӧ, он ов. Сӧмын ковъяс морт пытшкын вермӧны овны, дай сійӧ позьӧ найӧс вӧтлыны, доктор вӧтлас.
Кузь ковъясыд эськӧ збыльысь прамӧя морттӧ вермасны повзьӧдны да: метр джын ыджда ковйыд петас да, дерт сійӧс сэсся верман змейӧн и чайтны. Либӧ няйт ваын купайтчӧм бӧрын лӧмӧссян, чирӧйӧссян, кисьтас, — пемыд, велӧдчытӧм мортыдлы мыйысь пӧ сійӧ и лои, и думайтӧ — ва юрси понда. 
Тайӧяслы эскӧмыд абу на сэтшӧм тешкодь. Овлывлӧ таысь омӧль. Шуам, кодлыкӧ вӧтыс либӧ биа дырся сӧрӧмыс палялӧм мыстиыс збыльӧн кутас кажитчыны, сы йылысь сійӧ кодлыкӧ мӧдлы висьталас. Мӧдыс эскыны жӧ кутас, коймӧдлы висьталас, нӧшта мыйкӧ ассяньыс содтыштӧмӧн. Вӧлӧсьт кузя паськалас юӧр, Трӧш Маръя ордӧ пӧ войясын волывлӧ сюра омӧль, ас синнас пӧ сійӧс аддзылӧма Лукъян гӧтыр. Маръя юрбитӧ, крестасьӧ: сё ей-бог пӧ некутшӧм омӧль оз волывлы, — да сылысь кыв пыдди оз пуктыны, оз эскыны.
Бӧрынджык сэтшӧм сёрниясысь Маръялы шуштӧм лоӧ, повны кутас. Кутас сылы кажитчыны, быттьӧ сы пытшкын збыльысь эм омӧльыс. Татшӧм лёк славаяс медся ёна лӧсьӧдалӧны ӧтка олысь нывбабаяс, дӧваяс да салдаткаяс вылӧ. Мужиктӧг олӧмысь уна нывбаба висьмӧны истерияӧн (докторъяс висьӧмсӧ сідзи шуӧны). Ӧтка олысь мортлы гажтӧм, шуштӧм; пыр быттьӧ кулӧм либӧ мунӧм мортсӧ видчыссьӧ, пель чошкӧдӧмӧн пыр кывзысян. Сы вӧсна сійӧ лоӧ полысьӧн, няргысьӧн: став сьӧлӧмӧй пӧ нин доймаліс, веськыда потӧ шогӧйла. Збыльсӧ эськӧ дерт некутшӧм сьӧлӧм висьӧм абу, гажтӧмыс найӧс сёйӧ. Сэтшӧма гажтӧмтчӧмысла да шогсьӧмысла уна нывбаба нэмыс кежлӧ вошӧны. Рамджыкъясыс заводитӧны вичкоӧ ветлыны, блажитны; збойджыкъясыс гуляйтны зонъяскӧд, куритчыны, вина юны. Вӧлӧсьт кузя мунӧ на йылысь омӧль сёрни. Сійӧ сёрниыс нывбабаӧс ёнджыка скӧрмӧдӧ, — сійӧ ёнджыка гуляйтны заводитӧ. Гуляйтӧмнас да юӧмнас дзоньвидзалунсӧ, вынсӧ воштӧ. Заводитӧ горзыны мыйсюрӧ, кутшӧмсюрӧ гӧлӧсӧн. Сідзи жӧ вермас лоны ёна юрбитысь ен нога морткӧд. Юрбитас сійӧ йӧймытӧдзыс, юр вежӧр воштӧдзыс. Кутасны сылы каститчыны ангелъяс, омӧльяс, адын сотчӧм, — быдтор, мый вичкоын кывлас поплысь сӧрӧмсӧ. Код юраыдлы либӧ юрбитӧмла йӧймӧмлы кӧ кодкӧ вашнитас: «Тэ ордӧ пӧ войнас омӧльяс волӧны», — сылы сійӧ збыльӧн пондас кажитчыны. Омӧльыс пӧ воас да мужикӧ пӧртчӧ, малалӧ менӧ, жалитӧ, окалӧ...
Наука серти кӧ эськӧ, тайӧ нывбабаыс, инӧ, висьмӧма, вежӧрыс сылӧн торксьӧма, колӧ лечитны сійӧс. А пемыд, велӧдчытӧм йӧз ног кӧ, дявӧлыс престолнас пырӧма сы пытшкӧ. Попавны пӧ сійӧс колӧ, либӧ «тӧдысь» ордӧ нулыны. Эськӧ, некутшӧм попсянь, ни «тӧдыссянь некутшӧм отсӧг оз вермы лоны висьысьлы. Колӧ эськӧ сійӧс велӧдыштны да сетны сылы бурджык нига лыддьыны. Бур нигаяс лыддьӧмысь крестьянаыдлӧн юрыс югдасджык. Сэки найӧ оз кутны эскыны быдсяма сӧрӧмлы, мойдкывлы, нинӧм абулы. Тшын моз сійӧ ставыс разалӧ. Олӧм налӧн лоӧ долыдджык, гажаджык; асьныс дзоньвидзаӧсьджык.
Уна омӧль вӧчӧны сиктъясын «тӧдысьяс». Унджыкыс на пиысь сюсь, мудер войтыр. Найӧ тӧдӧны сиктса йӧзлысь пемыдлунсӧ, быдторлы эскӧмсӧ, ворсӧны найӧн, ылӧдлӧны быд ногӧн аслыныс пӧльза понда. Йӧз наысь полӧны, радейтӧны найӧс, оз лысьтны воча весиг лёк кыв шуны. Пиръяс дырйи, праздникъяс дырйи медбур гӧсьтъяс найӧ. Он кӧ ӧд кор, либӧ омӧля кӧ пӧттшуйтан найӧс, лӧгасясны да керасны: ичмонь гозъяыд мӧд лунсяньыс жӧ пинясьны да косясьны пондасны, либӧ кодкӧ — морт ли скӧтыд ли — висьмасны. Збыльысь, овлывлӧ сэтшӧм дивӧыд: ичмонь гозъя мӧд лунсяньыс жӧ кӧина-пона моз олӧны, синнас мӧда-мӧднысӧ оз аддзыны, сӧмын сійӧ абу «тӧдысь» вӧсна. Мырдӧн мӧда-мӧдыслы мустӧм йӧзӧс гӧтралӧмла-сетӧмла сійӧ. Медводдза войсяньыс найӧ ещӧ нин ёна мӧда-мӧдыслы мустӧммӧны. Скӧтыд либӧ, оз жӧ ӧд сійӧ «тӧдысь» помысь висьмы, а омӧль кӧрымысь, дӧзьӧриттӧмысь, пемыд, дзескыд, дука картаясысь да мукӧдысь. Ӧтчыд со кутшӧмтор вӧлӧма. Матӧ воӧмаӧсь вӧлӧн, некыдзи пӧ оз сетчы доддявны: юрнас и став кокъяснас пессьӧ. Кутӧмаӧсь мыжавны сэтысь «тӧдысь» Трӧшӧс: керис пӧ сійӧ. Збыльсӧ эськӧ вӧлӧм гыж костас пыдӧ жель пырӧма да доймӧмысла вӧлӧм оз сетчы доддявны. Жельсӧ перйӧмаӧсь, — вӧв важ кодьыс рам лоӧма.
«Тӧдысьӧс» радейтӧм медся ёна пырӧма ныв-бабаяс костӧ. Велӧдчӧм нывбабаыд ӧд этша на. Сы вӧсна найӧ ӧнӧдз медъёнасӧ тӧждысьлісны асланыс гырнич кашникъяс, кага рузумъяс пондаыс. Сар дырйи налӧн весиг мужикъяс кодь ичӧтик праваыс эз вӧв, эз вермывны найӧ бӧрйысьны ни бӧрйыны общественнӧй службаӧ, эз вермывны шыасьны олӧмӧн веськӧдлӧмӧ. Сӧветскӧй власьт мездіс уджалысь йӧзӧс сар кипод улысь, нывбабаяслы сетіс ӧткодь права мужчинаяскӧд. Сы бӧрти найӧ ньӧжйӧникӧн кутісны велӧдчыны грамотаӧ, гырнич-кашникъясыс понда тӧждысьӧмысь ӧприч лоины и мукӧд могъяс. Лунысь лунӧ тӧждысьӧм да удж налӧн кутіс содны: ӧти делегаткаӧ мунӧ, мӧд — сельсӧветӧ, коймӧд — кооперативӧ уджавны. Уджалігӧн некор лоӧ нинӧм абу йылысь мӧвпавны, нинӧм абуӧ эскӧм ньӧжйӧникӧн ачыс бырӧ. Войдӧр мужчинаясыд кӧть и велӧдчытӧмӧсь жӧ вӧліны, да найӧ, нывбабаяс моз, эзджык гортаныс овны. Найӧ вӧлі ветлӧны уджавны бокӧ, каръясӧ, пыраласны сэні тшайнӧйӧ, Нардомъясын тойлыштчасны, мыйсюрӧ кывласны, аддзыласны. Нывбабаясыд жӧ пыр гортанысӧсь пач гӧгӧрыс да челядьыскӧд ноксьӧны. Дерт сэсся сэтшӧм гажтӧма олігад быдсяматорйыс кутас пырны юрад. Чукӧртчасны кытчӧкӧ нывбаба чукӧр, мӧдасны сёрнитны «керысьяс», «тӧдысьяс» йылысь, да кымын збыль вылӧ пуктыны позьтӧм сёрниыс, сымын сійӧ налы дивӧ, — ставсӧ збыльӧ пуктӧны. Разӧдчасны сэсся, гортаныс муналасны, — асьныс полӧны. Кузь арся да тӧвся пемыд войяснад гажтӧм налы, войбыд мыйкӧ каститчӧ: быттьӧ гӧбӧчӧдыд «олыся» ветлӧдлӧ, паччӧр сэрӧгад кодкӧ печкӧ да мый да.
Велӧдчытӧм йӧз мӧвпалӧм серти «тӧдысьясыд», ӧти ногӧн, зэв лёк йӧз, пыр пов наысь; мӧд ногӧн — колан войтыр: натӧг овны оз позь. Найӧ ӧд и ныв-зонтӧ «ӧтлаалӧны» и, гозъя кост олӧмтӧ «лӧсьӧдӧны» и, висьӧмъяссьыд «кокньӧдӧны» и. Удайтчас да мӧдар югыдӧдз вӧтласны, шуасны сӧмын: «сідзи нин талы енмыс шуӧма».
Ӧтилаын вӧлӧма со кутшӧмтор: морт зэв ёна омӧльтчӧма, вирпас чужӧм вывсьыс бырӧма, жӧвъялӧ-ветлӧдлӧ.
Мунас сійӧ бурдӧдчыны «тӧдысь» ордӧ. «Тӧдысь» шуӧ: «Тэнӧ пӧ тшыкӧдӧмаӧсь; кытчӧдз тшыкӧдысьсӧ он тӧдмав, пыр омӧльтчан».
— Кыдзи нӧ ме сійӧс корся? Отсав, сё ен могысьӧн, ог вунӧд тэнсьыд буртӧ. Босьт мый колӧ, сӧмын отсав. Дзикӧдз ӧд нин матӧ вои, эбӧстӧмми.
«Тӧдысь» сӧрӧ мыйсюрӧ, мый тӧд вылас усьӧ, велӧдӧ бурдӧдчыны. Висьысьлы нимкодь. Висьысь «тӧдысьлы» вайӧ выйтӧ и, йӧвтӧ и, яйтӧ и, пызьтӧ и, оз убӧлит ачыс сёйны. Оз вежӧрав коньӧр пемыд ёрт, мый висьӧмыс сылӧн ёна уджалӧмысь мудзӧмла да пӧттӧдз сойтӧмла. Омӧль сёянысь сылӧн вирас чинӧма коланторъясыс. Сы понда и сійӧ омӧльтчӧма, кельдӧдӧма. Рочӧн сійӧ висьӧмсӧ малокровйӧӧн шуӧны. Этша вира мортлы эськӧ шойччыны, куйлыштны гортын нинӧм уджавтӧг, сёйны пӧттӧдз сыладжыка сёян, юны лекарство доктор индӧм серти. Сэки эськӧ сылӧн вирыс бара чӧжсяс, бара мортыд ёнмас. «Тӧдысьыдлы» весь нуалӧм дорысь, тӧдӧмысь, бурджык аслыд челядьыдкӧд вый-яйтӧ сёйны.
Нӧшта «тӧдысьяс» бурдӧдӧны ускоп висьӧмысь. Сійӧн пӧ висьӧны сӧмын нывбабаяс да кагаяс. Ускоп висьӧмыс пӧ зэв омӧль, сыысь пӧ сӧмын гусьӧн бурдӧдчӧны. Ӧтчыд сэтшӧм висьысьлысь юасьӧ доктор: 
— Висьтав, кыті тэнад висьӧ, мый сэки тэкӧд лолӧ?
— Юрын дугдывтӧг пыр жувгӧ, — шуӧ висьысь. — Сэсся, кодкӧ быттьӧ пыр чуксалӧ менӧ, сёрнитӧдӧ.
— Мый нӧ сёрнитӧдӧ?
— Код тӧдӧ мый... Видчӧны, пинялӧны менӧ. Грӧзитчӧны вины. Мукӧддырйи му вывті либӧ вӧрӧд мунігӧн зэв нориника горзӧны: «Ӧксинь! Сарство небеснӧй тэныд...» Садь быртӧдз повзьӧдасны, кок йылысь усьтӧдз...»
Тӧдӧмысь, тайӧ висьӧ, колӧ босьтчыны сійӧс збыльысь бурдӧдны. Эновтчан кӧ, лун-мӧд мысти сійӧ пондас горзыны, шуасны: шеваа пӧ. Медбур сэтшӧм висьысьӧс больничаӧ водтӧдны. Шойччыштас сэні мыйкӧ дыра, узяс спокойнӧя, — ускопыд и бырӧ, быттьӧ абу и вӧвлӧма.
Челядьлӧн мукӧддырйиыс юр вемыс висьӧ. Куйлӧ сійӧ садьтӧгыс, сӧрӧ, некодӧс оз тӧд, горзӧ, синъяссӧ кылӧдӧма. Татшӧм висьӧмсӧ деревняад «ускопӧн» жӧ шуӧны. Тайӧ висьӧмысь бурдӧдны сьӧкыд. Сьӧмын пӧраын кӧ босьтчан, нуан висьысьӧс больничаӧ, а он кыскав «тӧдысьяс», велӧдчытӧм бурдӧдчысьяс ордӧд, — верман.
Ми огӧ нин кутӧй сёрнитны быдсяма олысяяс, вӧрсаяс, васаяс да мукӧд повзьӧдчысьяс йылысь, кодъяс йылысь кузь тӧвся рытбыд пӧлать-паччӧрын мойдӧны пӧльяс да пӧчьяс. Некутшӧм вӧрсаяс, васаяс, олысяяс абуӧсь. На йылысь мойд-висьтасъяс вуджисны миянӧ важ пемыд пӧрысь йӧзсянь.
Ӧні на кӧ, кор нин гӧгӧр котралӧны паракодъяс, машинаяс, электрическӧй трамвайяс, лэбалӧны аэропланъяс, — эм уна пемыд, велӧдчытӧм йӧз. Важӧн крестьянаыд ставыс неграмотнӧйӧсь вӧліны. Быд гӧгӧрвотӧм, тӧдтӧм торйысь найӧ полісны, чайтісны, либӧ пӧ сійӧс бур ен вӧчӧ, либӧ лёк омӧль. Эскисны найӧ вӧтъясӧ, каститчӧмӧ, гадайтчӧмӧ, — ставыс пӧ тайӧ дявӧлсянь, омӧльсянь.
Либӧ кос поводдя кӧ пуксяс, турун-нянь косьмасны, ыджыд пӧжаръяс лоӧны, ыджыд ытва, скӧтъяс кутасны кулавны, висьӧмъяс пондасны ветлӧдлыны, — сійӧ ставыс енсянь, йӧз грек понда, асланым омӧль олӧм понда.
Сідз войдӧр важ йӧз и олісны, полігтырйи енмысь да сюраысь. Пессисны кыкнаннысӧ найӧс бурмӧдны, мед эськӧ кыдзкӧ лёкторъясысь мездысьны, бура нэм чӧж овны. Сы вӧсна ен водзӧ сисьяс ломзьӧдавлісны, вичкӧ кӧлӧкӧлъяс кисьтавлісны, ӧбразъяс гижӧдавлісны, молебенъяс сьылӧдавлісны. Омӧльлы жертва вылӧ вӧлі вайӧны сьӧд каньясӧс, сьӧд петукъясӧс, сьӧд кӧзаясӧс. Наысь мездысьӧм могысь нимъяс видзӧны, вежа ваӧн койсьӧны.
Бӧрынджык, кор кутіс паськавны грамота, восьталісны школаяс, лэдзисны бур нигаяс, содіс велӧдчӧм йӧз, — сэки уна тӧдтӧмтор лои тӧдса. Уна повзьӧдчысьяс да поверйӧяс кутісны бырны. Ӧні весиг ичӧт школаын велӧдчысь быд детина нин тӧдӧ гым-чардлысь, зэрлысь артмӧмсӧ, оз нин шу, тайӧ пӧ небесаӧд Илля пророк гуляйтӧ. Сійӧ тӧдӧ, гым-чард лоӧны электричествоысь. Некутшӧм дядьӧ оз повзьы садь быртӧдзыс, аддзас кӧ автомобиль либӧ трамвай, электричество ли, телеграф ли, телефон ли. Тӧдӧ сійӧ, оз сюра вын сэні уджав, а электричество.
Сідзи надзӧникӧн, воысь воӧ йӧз велӧдчӧ, сюсьмӧ. Велӧдчӧмӧн тшӧтш йӧз костын бырӧны важ ногса олӧм, нинӧм абуӧ эскӧм. Сы вӧсна быд мортлы колӧ зільны велӧдчыны, югдӧдны ассьыс вежӧрсӧ. Колӧ восьтавны школаяс, лэдзны унджык бур нигаяс да дзикӧдз бырӧдны пемыдлун йӧз костысь. Сэки гашкӧ регыдджык Ленин ёртлӧн колӧмыс пырас олӧмӧ, миян быдлаын лоӧ электричество, пуксяс кокньыдджык, долыд олӧм.



ВАЖӦН И ӦНІ
КОМИ ЙӦЗЛӦН ОЛӦМ-ВЫЛӦМЫС

ОЛАНІН

Ӧні коми йӧз олӧны асыв-вой бокын СССР пытшкын. Местасӧ Коми му босьтӧ 565 000 кв. километр пасьтаа-кузьтаа. Сэсь кызсӧ ӧтувтӧма торъя обласьтӧ (423 338 кв. км). Ӧтлаӧдам кӧ мукӧд йӧз олан обласьтъяскӧд да республикаяскӧд, — комилӧн обласьтыс СССР Европаладорын медыджыд.
Обласьтлӧн эм аслас межаяс. Войвывсянь — Войса Океан Печӧра ю вомсянь Кара ю вомӧдз. Карасянь межаыс сэсся мунӧ лунвывлань, матыстчӧ Уса ю дорӧ да Сосьва ю дорӧ (Об юлӧн вож). Сэсь мунӧ водзӧ Вой Урал из дорті да Шӧр Урал из дорті Урал обласьтӧдз. Лунвывті рытывлань кытшовтіг моз сюрлӧны сэті Камаса Коми округ (Урал. обл.) да Вятка губерня. На бӧрын межаыс бергӧдчӧ бӧр войвылӧ, локтӧ Эжва дорӧ. Эжвасянь мунӧ Мезень да Вашка йылӧ, сэтысянь — бара Печӧра ю дорӧ.
Обласьтын муыс зэв чойӧсь-сёнӧсь. Сы пыр мунӧны асыв-войвывсянь — Урал слудалӧн пӧлыньыс, войвывсянь — Тиман вывтасін. Тиман вывтассянь визувтӧ Емва ю. Гырысь юяс, тыяс да нюръяс эмӧсь обласьт пасьтала. Юяс — Эжва, сылӧн вожъяс — Емва, Висер да Сыктыв. Изьва да сылӧн вожъяс — Вуква да Ухта. Ачыс Изьваыс усьӧ Печӧра юӧ. Печӧра миянӧ жӧ сюрӧ вожъяснас — Усаӧн, Цильмаӧн. Усаӧ усьӧ ыджыдкодь вож — Колва. Обласьт улӧ сюрӧны тшӧтш Мезень да Вашка. Рытыв-лунвывсянь йывнас пырӧ Луза, сійӧ усьӧ Сухона юӧ.
Юяс миянын эмӧсь быд пӧлӧсыс. Джуджыд юяс вывті ветлӧны паракодъяс. Мукӧд юясыс эськӧ вааӧсь жӧ да, вывті коськъясаӧсь. Емваын, Луза вылын, Изьва вылын, Ухтаын эмӧсь зэв гырысь коськъяс. Сэтшӧминъясас позьӧ уна гырысь электрическӧй станцияяс вӧчны.
Ыджыд тыяс — Сімдор, Донты да Вашутка. Вӧр пӧвстын быд ю нёвтасъяс дорын уна эмӧсь вадъяс, вӧрса тыяс. Йирва ю (Удора) мукӧдлатіыс тыӧ пӧрлӧ. Емваын эм ыджыд вӧр ты — Чисваты.
Сэсся эмӧсь уна нюръяс. Быд сикт дорын эмӧсь ыджыд нюръяс да нёвтасъяс.
Нюра, вывтаса, чойӧсь да вӧра местаяс миян оз сетны ӧдйӧ паськӧдчыны му-виддзӧн. Сыктыв, Эжва, Луза ю доръясын позьӧ на бура кӧдзаяс вӧдитны. Изьва вылын, Удораын, Емваын зэв нин сьӧкыда няньясыд артмӧны.
Войвывладорын, вӧр пӧвстад шоныд лунъяс этша овлӧны да, сюяс кынмӧны. Кӧдзыд руяс ёна ветлӧны, найӧ ёна кынтӧны (аровтӧны) нурйӧ вотӧм няньсӧ. Сэні во пытшкас унджык лунсӧ вой тӧв да рытыв-лун тӧв жургӧны. Гӧрӧм-кӧдзӧмӧн овны сэні вывті лёк, сӧмын кыдзкӧ тай коми йӧз овмӧдчылӧмаӧсь да важысянь нин нуӧдӧны уджсӧ: быдсяма сьӧкыд ветлӧм-мунӧмсӧ, вӧралӧмсӧ, кер лэдзӧм-кылӧдӧмсӧ да мукӧдтор.

ОЛЫСЬ ЛЫД

Кымын коми морт олӧ Коми муын да Коми обласьтын?
Став комиыс Европа асыв-войвылын 350 000, сэсь 1926-ӧд воӧ арталӧм серти Коми обласьтын олӧ 191 245 морт. Нывбабаяс сы коласын унджык, — 104 522 морт. Сы пасьта му вылын сэтшӧм этша йӧз! Ӧти километр вылын Сыктыв уездын олӧ 2,1 морт, Емдін уездын — 0,5, морт, Изьва-Печӧра дорын — 0,1 морт. Шӧркоста мурталӧмӧн кӧ босьтны, ӧти морт вылӧ воӧ 200 десятина му.
Коми йӧз Коми обласьтын кындзи нӧшта олӧны Урал обласьтын (Коми округ), Ятка губ., Сибырын, Мурманын, Об вылын.
Коми округын да Ятка губерняын коми олӧ 150 сюрс гӧгӧр. Обдорса да Березов каръяс дорын олӧны 4950 мортысь уна. Овмӧдчӧмаӧсь нин сэтчӧ во 60 сайын, важысянь (петӧмаӧсь Изьваысь).
Изьвасянь жӧ коми йӧз, кӧрлы места корсигӧн, мунӧмаӧсь Мурман берег дорӧ. Тӧлын буракӧ Белӧй моресӧ вуджлӧмаӧсь да сэтчӧ овмӧдчӧмаӧсь. Став комиыс сэні 1000 гӧгӧр лоӧ. Унджыкыс сы пытшкысь Ловозеро дорын.
Уна йӧз мунӧмаӧсь 1880 вояссянь Сибырӧ. Найӧ сэні олӧны Тарскӧй, Барнаул да мукӧд округъясын да уездъясын Томскӧй губерня улын. Тарскӧй округын олӧ 500 морт гӧгӧр. Унаӧн комияс важысянь нин веськалӧмаӧсь быд гырысь каръясӧ заводын да пабрикын уджавны.
Сар война дырйи уна коми морт веськаліны (плен пыр да, пышйӧмӧн да) заграничаӧ. Став коми йӧзсӧ кӧ ӧтлаӧдны, лоӧ 400 000 морт гӧгӧр.

ВАЖ ОЛӦМ ЙЫЛЫСЬ

Важся олӧм коми йӧзлӧн гижӧд улӧ, летописьяслы зэв этша сюрлӧма. Медважся олӧм йылысь ми вермам тӧдны сӧмын коми кывсӧ бура велӧдӧмӧн да чудь гуясысь сюралӧм торъяс кузя.
80 во сайын нин ӧти учёнӧй, М. А. Кастрен шуліс, коми кыв пӧ лоӧма ӧти кывйысь суомияскӧд, эстонечьяскӧд, карелъяскӧд, удмуртъяскӧд, черемисъяскӧд (мари), йӧграяскӧд (вогулъяскӧд) да остякъяскӧд.
Коми сёрниысь сюрӧны зэв уна ӧткодь кывъяс тайӧ йӧз сёрнияскӧд. Коркӧ зэв нин важӧн, 2500 во сайын, тайӧ став пӧлӧс йӧзыс, кодъясӧс казьтылі нин, ӧткодь сёрниӧн сёрнитлӧмаӧсь. Сійӧн и учёнӧйяс шуӧны налӧн пӧ пӧль пӧль сёрниыс (праязык) вӧлӧма ӧти сёрни.
Медводзын пӧль пӧль сёрни вожалӧма кык пельӧ, лоӧма суоми да йӧгра чукӧр сёрнияс, кык сикас сёрни. Коми йӧз сэки вӧлӧм сёрнитӧны на кыкнан сикас кывнас пӧшти ӧтмоза. Бӧрти нин, кор мадьяръяс мунӧмаӧсь лунвывлань, комияс кольӧмаӧсь мордва да мари коласӧ, комияс унджык кыв кыскӧдсӧ босьтӧмаӧсь суоми чукӧр йӧз пӧвсысь.
Мадьяръяс медводзын янсалӧмаӧсь суоми-йӧгра йӧз чукӧрысь. Бӧрти суоми чукӧр йӧз пӧвстысь янсалӧмаӧсь комияс да удмуртъяс. Став йӧзыс мыйлакӧ кутшӧмкӧ кадӧ асыв-лунсянь рытывланьӧ мунны мӧдӧмаӧсь. Сэки суоми чукӧрысь янсавны мӧдӧмаӧсь марияс, мордваяс, лопаръяс.
Мадьяръяслӧн, вогулъяслӧн да остякъяслӧн сёрниыс ӧнӧдз на ӧти нога. На коласын янсалӧмыс лоӧма важӧн жӧ нин, 1200 во сайын (ӧнісянь). Суоми чукӧрсьыс удмуртъяс да коми йӧз янсалӧмаӧсь 1500 во кымын сайын. Тайӧ кык пӧлӧс йӧзыс сэки вӧлі сёрнитӧны ӧти кылӧн на. Налӧн сёрниыс янсавны мӧдӧма, кор комияс войлань вешйӧмаӧсь овны, сёрниыс янсалӧма (проф. Вихман корсьӧм серти) 700 во сайын ӧнісянь. Удмуртъяслӧн да комияслӧн сёрниыс ӧні на медматӧ кыскӧ. Став кыв вужйыс ӧні на накӧд дзикӧдз ӧткодь.
Кӧн нӧ вӧлӧма тайӧ став важ йӧзыслӧн медводдза оланінныс? Во сё сайын нин матӧ учёнӧй мортъяс вӧлі шуӧны: став тайӧ йӧзыс, на пӧвстын тшӧтш комияс, олӧмаӧсь Азияын, Саян гӧра (слуда) дорын. Ӧні выль тӧдмалӧмъяс серти шуӧны: суоми да йӧграяс пӧ овлӧмаӧсь важысянь Волга вылын да Кама ю вом дорын. Сэтысянь пӧ буракӧ найӧ зэв ылӧ лунвылӧ сетчылӧмаӧсь Дон ю дорӧ да Днепр дорӧ. Мӧскуа кар сайӧ на веськавлывлӧмаӧсь. Волӧмаӧсь на нӧшта ылӧ, Рытыввыв Двина ю дорӧдз. Россия шӧрыс тайӧ и вӧлӧма буракӧ важ оланінныс суомияслӧн да йӧграяслӧн.
На гӧгӧрын сійӧ кадӧ вӧлӧма олӧны мукӧд войтыръяс, — Иран дорысь петысьяс да Индияысь. Накӧд важысянь нин вӧлӧма мунӧ вузасьӧм-ньӧбасьӧм комияслӧн, удмуртъяслӧн да марияслӧн. Сэки налысь коми йӧз тшӧтш марияскӧд да мукӧдкӧд уна кыв босьтӧмаӧсь ас сёрниас: «зарни», «озыр», «вӧркась» (россомаха), «ӧш», «амысь» да мукӧд кывъяс.
Нач орчча комияскӧд, удмуртъяскӧд да марияскӧд олісны векысянь булгаръяс. Найӧ ӧні абуӧсь нин: мукӧд йӧзкӧд ӧтлаасьӧмаӧсь да ассьыныс сёрнисӧ чӧвтӧмаӧсь (воштӧмаӧсь). Ӧти джынйыс булгаръяс пӧвстысь важысянь жӧ нин (1400 во сайӧ) кыдзкӧ веськалӧмаӧсь ӧнія Болгария королевствоӧ.
Мӧд джынйыс кольӧма Волга ю шуйга пӧлӧныс. Эмӧсь учёнӧйяс, кодъяс шуӧны — булгаръяс пӧ эз некытчӧ лоны, найӧ ӧні на ловъяӧсь, ассьыныс рӧдвуж нуӧдӧны. Найӧ пӧ ӧнія чувашъяс).
Вот тайӧ чувашъясыскӧд (булгаръяскӧд) коми йӧз да удмурт уна сё во ӧтлаын овлӧмаӧсь. Кор нин коми йӧз янсалӧмаӧсь накӧд, сы бӧрын уна-уна вояс на аддзысьлывлӧмаӧсь вузасьӧм-ньӧбасьӧм пыр.
Сійӧ олӧмыс вӧлӧма VІІ–VІІІ нэмъясын (1200 во сайын). Сэтысь и казялісны учёнӧйяс, мый сэк пӧ на удмурт да коми ӧти кывйӧн вӧлӧм сёрнитӧны. Уна кывъяс, кодъяс коми сёрниӧ чувашъяс сёрниысь пырӧмаӧсь, найӧ ӧткодя шусьӧны удмуртъяслӧн и комияслӧн. Со кутшӧм кывъяс матыстчӧны: зеп, сепыс, тасма, куд, майӧг, кушман, сугӧн, шабала, кӧч, пелыс, рудзӧг, ыргӧн, сёркни (сёртни), чуман.
Уна кывъяс коми йӧз босьтӧмаӧсь коркӧ ӧтлаасьлігъяс дырйи яранъяслысь. Учёнӧйяс шуӧны, коми кылӧ пӧ пырӧма яранъяслӧн: «лямпа», «войтыр», «пими», «кӧр», «сӧвик», «парка» да нӧшта мукӧд кывъяс. Кутшӧм кадӧ тайӧ тӧдлытӧг водзӧсалӧмыс лоӧма? Лоӧма абу ӧти кадӧ. Ме ногыс кӧ, кык кадӧ: 1) зэв уна во сайын, 1000 во сайын, кор рочьяс абу на кывлӧмаӧсь яранъяс йылысь; 2) кор изьва комияс кӧр видзны мӧдісны. Сылы во 300 кымын, абу кӧ на этшаджык. Изьва сёрниас ӧні век пырӧ яранъяслӧн кывъясыс. «Харей», «неблюй», «малича» да уна мукӧд кывъяс, ставныс тайӧ сё во тыригӧн пырӧмаӧсь коми кывйӧ. Тешкодь кажитчӧ коми йӧзлӧн «кӧр» нимсӧ (олень) босьтӧмыс. Емватассаяс ӧні на шуӧны «пеж ку шапка», «пежыс» и вӧлӧма миян важ кӧр нимыс. Ӧні миян сійӧ нимсӧ вунӧдӧмаӧсь нин. Удмуртъяслӧн «кӧр» нимыс матыстчӧ «пеж» кылӧ жӧ, налӧн шуӧны «пыжей».
Вогулъяскӧд да остякъяскӧд комияс векысянь матын овлӧмаӧсь. Уна кыв пырӧма насянь коми сёрниӧ, уна кыв и коми кылысь найӧ сёрниӧ пырӧма. Чердін кар гӧгӧрын ӧні на олӧны вогулъяс, кодъясӧс войнаӧдз изьваса комияс век на вӧлі аддзывлӧны.
Медсёрӧн комияс тӧдмасьӧмаӧсь рочьяскӧд: сюрс во эм кӧ сійӧ тӧдмасьӧмыслы, уна нин.
Рочьяскӧд тӧдмасьӧмыс зэв аслыснога вӧлі. Рочьяс воисны коми вӧр-ваӧ пищальӧн да порокӧн дона звер куяс ӧктыны да ньӧбавны, да ӧд локтӧмаӧсь найӧ ылісянь, Новгород кар дорсянь. Водзын воліганыс вӧлӧм тшынйӧны-лупйӧны Мезеня-Вашкаа дорті да Печӧра ю дорті. Коми кылысь найӧ сэки кывъяс босьтӧмаӧсь; мӧд пӧв да коймӧд пӧв локтіганыс мукӧд йӧзлы вӧлӧм висьтасьӧны — «пӧткала пӧ мунам»!
Новгородса «гӧсьтъяс» миян войвылын эз на уна лёксӧ вӧчны.
Коми йӧз дінӧ рочьяс веськаліны сёрӧнджык. На коласӧ овмӧдчавны кутісны Котлассянь да Кама ю дорсянь, кор Новгородса княжествоӧс ас ки улас босьтіс Мӧскуаса сар.
Ермаклӧн войскаыс вӧлӧм Емдінӧдз волӧма. Емватасса комияс няньӧн да мортӧн вӧлӧм налы сетӧны. 1581-ӧд воӧ Ермак босьтлӧма аскӧдыс уна коми йӧзӧс. Найӧ вӧлӧм войскаыслы туй индалӧны, кыдзи петны Урал из сайӧ, яранъяс дінӧ да вогулъяс-остякъяс дінӧ.
Сы бӧрын Мӧскуаысь ыстісны Степан Перымскӧйӧс. Сійӧ ачыс чужлӧма пӧ Устюгын, кытчӧ комияс вӧлӧм волывлӧны ньӧбасьны-вузасьны. Налысь сійӧ и велӧдчылӧма коми кывйӧн сёрнитны, бӧрти попӧ пырӧма да и локтӧма «крестӧн да молитваӧн». Локтӧма Котласӧ. Сійӧ месталысь ӧні на комияс тӧдӧны важ нимсӧ, шуӧны «Пырасӧн». Котлассяньыс Эжва кузяыс вӧлӧм сэк на олӧны коми йӧз. Ӧні на уна сикт нимъясыс да дзоля ю-шоръясыс аслысногӧн шусьӧны, коми кывйӧ кыскӧны. Бӧрти Степан катӧма Гамӧ. Гамын сӧмын сійӧс берегас лэдзлӧмаӧсь. Сэтісянь сійӧ вывлань катӧма. Емдінӧ овмӧдчӧма, вичко сувтӧдӧма да коми тӧдысьяскӧд-князьяскӧд косясьӧма. Ӧні на Емдінын эм вичко. Сулалӧ пӧ сійӧ ыджыд кыдз мыр местаын. Кыдз гӧгӧрыс сы вотӧдз комияслӧн вӧлӧма асланыс вичко кодь. Кыдз увъяс вылас вӧлӧм ӧшлӧны ош куяс, руч куяс да соболь-ур куяс да юрбитӧны кыддзыс вылӧ.
Медым ӧдйӧджык синны коми йӧзӧс Мӧскуа дор сулавны да сылы душ мынтыны, Перимса Степан школа восьтӧма да азбука лӧсьӧдӧма коми шыпасӧн.
Школаас вӧлӧм велӧдӧны кыдзи салтыр лыддьыны, сьывны вичко шӧрын да поп-дякӧ пуксьыны.
Сійӧ кадӧ (500 во сайын ӧнісянь) коми йӧз век на вӧлӧм вогулъяскӧд аддзысьлӧны, мукӧддырйиыс на косясьӧны. Эм сэтшӧм мойданкыв сора висьт. Ӧтпыр, Степан вотӧдз на, коми кӧлдун вӧлӧм Отъя-Паля костын Эжва ю дорас сур пуӧ. Вогулъяс пыжӧн кывтӧны, войнаӧн локтӧны. На коласын вӧлӧма юраыс сэтшӧм жӧ ыджыд кӧлдун. Сійӧ горӧдас: «Чужва сувт!» Чужва сувтас, оз кут визувтны. Коми кӧлдун тӧдысь жӧ вӧлӧма. Горӧдас: «Чужва кӧ сувтіс, мед тшӧтш пыж сувтас». Пыж ю шӧрын довъялӧ, бӧрӧ ни водзӧ оз во. Зэв дыр кык кӧлдун вермасисны да ворксисны мӧда-мӧдныс вылӧ. Бӧрти вомидзсьыныс мынтісны асьныс асьнысӧ. Вогулъяс бӧр сэсянь катісны вывлань.
Сідзи жӧ нач коми кӧлдунъяскӧд вермасис «крестӧн да кадилӧӧн» Степан. Роч войскаяс сылы отсалісны, векысянь, быдлаӧд. Эз ӧд бура пӧвадитлыны коми йӧзыд воӧма попъястӧ. Мукӧд епископъясыслӧн эз жӧ бурыс немтор пет.
Ӧти Герасим нима епископӧс аслас кӧлуй новлӧдлысьыс омопорнас джагӧдіс Емдін мылькйӧ воигӧн. Комияс пӧвстын Степан суӧма князьясӧс куим-нёль местаысь — Удораысь, Эжва вылысь да Емва вылысь. Эжва вылын вӧлӧм кык князь олӧны — Визын да Туръяын. Удораын князьыслӧн оланіныс вӧлӧма сы вотӧдз кыклаын жӧ. Вӧлӧма кык князь. Венденгаын да Слӧбӧдаын (Глотово). Мойда сора висьтъяс серти слӧбӧдаса князь вӧлӧма зэв ыджыд кӧлдун. Туръяса князь сыысь на ён вӧлӧма. Лыйсьӧны пӧ найӧ вӧлӧм воча-воча ньӧвъя вужйӧн да, ньӧвйыс мунӧ сё верст сайӧ. Слӧбӧдасянь кӧлдун лыяс, а туръяса куталӧ ньӧвсӧ кинас. Сэтшӧм жӧ ён князьяс-тунъяс вӧлӧмаӧсь Сыктывкарын (Пам Шыпича) да Межадорын. На коласын ёна жӧ кось мунлӧма. Налысь татшӧм важся олӧмъяссӧ тӧдам ми легендаяс да мойдъяс кузя. Ставыс дерт татӧн вывті уна лӧсьӧдӧма-содталӧма дерт, мӧдарӧ кӧ, сы пӧвстын неуна и инатор эм. Князьяс дерт вӧвлӧмаӧсь коми йӧзлӧн. Налӧн вӧвлӧма асланыс каръяс. Ӧні на уна шор да мыльк, да и сиктъяс, шусьӧны — кара шоръясӧн, кар мылькъясӧн. Эжва вылын, Айкина дорын эм ӧти сикт, шуӧны Карыбйылӧн. Сэтшӧминъясас быдлаын вӧлӧма кутшӧмкӧ сикт да олысь йӧз. Налӧн вӧлӧма юраяс тунъяс. Сэтшӧм важ мылькъяссӧ уналаын шуӧны чудь гуясӧн. Найӧс кодйигӧн унаысь сюралӧ пуртъяс, черъяс да мукӧдтор, коді оз вермы регыдӧн сісьмыны. Сюрӧм торъяс кузя учёнӧйяс тӧдмалӧны, кор мый вӧлӧма, кыдзи важ йӧзыс овлӧмаӧсь. Гырысь каръяс да чудь гуяс эмӧсь быдлаын — Удораын, Емваын, Сыктылын и Эжва кузя. Сэки на буракӧсь вӧлӧма котырӧн-котырӧн (родовая жизнь) олӧмныс ас костаныс. Морт 500–1000, 2000-ӧдз ӧкмӧ вӧлӧм йӧзыс ӧти котыр улас. Асланыс гербъяс, судъяс да скодкаяс вӧлӧмаӧсь. Ёнджыкъясыс да сюсьджыкъясыс вӧлӧм и юралӧны да ассьыс котырсӧ дӧзьӧритӧны, кыпӧдӧны мукӧд котыръяс водзын.
Воысь воӧ водзӧ олігӧн рочьяс пыр матыстчӧмаӧсь коми йӧз дінӧ, на пӧвстӧ овмӧдчавны кутӧмаӧсь. Воддза воысьясыс — ставныс купечьяс. Строгановъяс уна вокаӧсь вӧлӧмаӧсь. Ӧти вок веськалӧма Эжва вылӧ да солӧн вузасьӧ вӧлӧм, сов завод ӧнія Совдор карӧ восьтӧма. Мукӧд вокъясыс Соликамск кар дорӧ веськалӧмаӧсь да сэн дыр, во сё сайӧ, сов пуисны да вузалісны. Налы медӧн уджалісны сэки нин коми йӧз.
Тайӧ кадсянь нин, позьӧ шуны, петісны миянысь медасьӧмӧн уджалысьяс, рабочӧйяс — ӧнія ногӧн кӧ шуны.
Коми пӧвстас овмӧдчисны найӧ да ассьыныс отрадъяс лӧсьӧдісны. Мукӧддырйиыс ыджыд налогсьыс комияс дӧнзьӧны вӧлӧм да бунтъяс лэптӧны. Сэтшӧм бунтъяс вӧлӧмаӧсь 1739-ӧд воӧ, кор сотісны керкасӧ кутшӧмкӧ Суханов купечлысь Сыктывдінкарын. Сэні сэки нин вӧлӧма вина пуан завод. Сійӧ заводсӧ тшӧтш сотӧмаӧсь.
ХVІІІ да ХІХ нэмъясын сэтшӧм бунтъясыс налог вӧсна жӧ вӧлӧмаӧсь Кулӧмдінын да Печӧра ю дорса сиктъясын.
1750–60-ӧд воясӧ роч купечьяс вӧчалӧмаӧсь заводъяс Кажымӧ да Нючпас дорӧ. Найӧ вӧлӧм му-видзсӧ куралӧмаӧсь аслыныс куим мында уна став йӧзыслӧн вӧлӧм видз-му сертиыс (кодъяс вӧлі олӧны Сыктыв ю дорас).
Тайӧ медбӧръя сё во колигас уна купеч озырмис коми йӧз пӧвстын. Петны кутісны «асланым» купечьяс. Найӧ нӧшта на ёнджыка жмитны кутісны коми йӧзтӧ, быд ногӧн дӧлгӧ да кабалаӧ йӧртісны. Ньӧбасъяссӧ — дона руч ку, ур ку да низь (соболь) куяс — ньӧбисны донтӧмысь. Ассьыныс вайӧм вузӧснысӧ (тӧваръяссӧ) кык донӧн сеталісны. Сэсся роч фабрикантъяс да капиталистъяс заводъясӧ уна коми йӧз кутісны мунны. Мый керан?.. Гортын гӧра-кӧдза лёкӧсь, нянь оз тырмы. Колӧ вӧлі кыськӧ нажӧтка корсьны.
Кардорсянь (Архангельск) кыскысисны Коми мулань заграничаса озыр йӧз — голландечьяс да шведъяс. Найӧ кутісны нуны уна вӧр. Эжва-Печӧра ю йывъясын коді уджаліс? Ставыс коми йӧз. Черӧн, лымйын коскӧдзыс тӧв шӧр тӧлын ӧти дӧрӧм кежысь коми йӧз уна ниа, коз да пожӧм пу пӧрӧдісны. Ар помсӧ да тулыс помсӧ коллялӧны кыйсьӧмӧн да вӧралӧмӧн.
Сэтчӧ и суис коми йӧзӧс Октябрса революция. Мый сійӧ налы сетіс, висьталам бӧрынджык.

«КОМИ» НИМ ЙЫЛЫСЬ

Комиясӧс рочьяс, на бӧрся уна мукӧд йӧз, шуӧны «зыранаӧн». Сійӧ кылыс пӧ, рочьяс ногӧн кӧ висьтавны, лоӧма со кытысь: коми йӧзӧс пӧ век рочьяс зырӧмаӧсь, йӧтлалӧмаӧсь (лым «зыртіг моз»!) войвывлань. Сэсь пӧ и кывйыс. Мукӧдъяс шуӧны тайӧ зырана кывйыс пӧ артмӧма кык кывйысь «сыро-ед»-ысь. Ульӧн пӧ сёйӧны коми йӧз быдтор да, сэсь налы и нимыс шедӧма. Кодъяс бурджыка тӧдмасьны кӧсйылӧмаӧсь, найӧ корсьӧмаӧсь комияслысь, юасьлӧмаӧсь, кыдзи комиясыс асьныс асьнысӧ шуӧны? Дерт коми «комиӧн» кӧ асьсӧ нимтӧма важысянь, мӧд ног оз висьтав. Ӧні, кор миян асланым обласьт эм, ми асьнымӧс комиӧн жӧ шуам. Медводдза учёнӧй историк Г. Ф. Миллер кывлӧма, зыранаяс пӧ асьнысӧ шуӧны «коми войтырӧн». Сылӧн гижӧдыс нин 1743-ӧд во сайын вӧлӧма. Сы бӧрын уна учёнӧйяс нин гижлісны коми йылысь да век эз вермыны бура, збыля тӧдмавны, кысь, мыйла комияс асьнысӧ шуӧны коми войтырӧн, висьтасьӧны йӧзлы «коми войтыръясӧн», вотякъяс «удмуртъясӧн»? Асьныс шуӧны сы бӧрын: буракӧ пӧ Кама ю дорысь петӧмаӧсь да сэтысь нимнысӧ аслыныс кӧлалӧмаӧсь.
Ӧні ыджыд учёнӧй Н. Н. Марр шуӧ: комияслӧн нимныс пӧ матыстчӧ скифъяс нимӧ. Скифъяс важӧн 2000 во сайын овлӧмаӧсь Волга ю дорын. Коркӧ став суоми чукӧрыс пӧ вӧлӧма скифъясыскӧд ӧтлаын, ӧтлаын овлӧмаӧсь. «Скиф» нимыс пӧ нин абу важ нога ним. Найӧ нин уна кыв босьтӧмаӧсь кутшӧмкӧ мукӧд йӧзъяслысь. Сы пӧвстын пӧ кӧнкӧ эськӧ эм тшӧтш коми йӧзлӧн «коми» нимныс. Корсям да, гашкӧ инӧ и сюрӧ. Ӧні тайӧ и эм на став тӧдӧмыс «коми» ним лоӧм йылысь.

КУЛЬТУРА

Культураӧн шуӧны нэмӧвӧйя киподув керанторсӧ да гӧгӧрвоӧмсӧ йӧзлысь, кодӧс, уна сюрс восӧ коллялігӧн, чӧжӧмаӧсь найӧ ӧти нэмысь мӧд нэмӧ сійӧс водзӧ вуджӧдӧмӧн. Пӧрысьяс кулалӧны, налысь томъяс велӧдчӧны, ассьыныс мывкыд содтӧны да бара водзӧ нуӧны. Сідзи содіс культура нэмысь нэмӧ. Морт век пессис: зверъясӧс ас дінас велӧдіс, — кутіс видзны мӧс да вӧв. Понъяс да каньяс важӧн йӧйӧсь вӧліны. Ӧні пон морт дінысь оз вермы янсӧдчыны. Мортлы сійӧ зэв уна отсалӧ: керка дорсӧ сылысь видзӧ, вӧрын прӧмыс корсьӧ. Ыжъяс дзикӧдз морт ки вылӧ сетчӧмаӧсь: он кӧ найӧс лым усьӧм бӧрти гидӧ йӧрт, ставныс кулӧны. Важӧн найӧ вӧлӧмаӧсь вӧрын ветлысь зверъяс. Морт велаліс би шедӧдны. Кытчӧдз би эз куж шедӧдны, сэтчӧдз сылы ставсӧ ульӧн вӧлі лоӧ сёйны.
Кор уна йӧз кутісны овны котырӧн, сэки налӧн артмисны скодъяс да законъяс. Ӧні на коми йӧз вӧравны мунігӧн артельяс лӧсьӧдӧны. Вӧрас ас костаныс уджсӧ юкӧны. Бӧр локтӧм бӧрти прӧмыссӧ торйӧдӧны. Ӧні на Емваын ӧтвылысь турун ытшкӧны да ӧти сабриӧ (зорӧдӧ) пуктӧны пайӧн-пайӧн.
Кынӧмныс пӧтас да, коми йӧз рытъясын шойччигӧн сьылӧны да йӧктӧны. Важысянь нин велалӧмаӧсь кыны-панны аслыныс паськӧм. Сэтчӧ, ставсӧ тӧдмалігӧн да керны велӧдчигӧн, мортыдлӧн став нэмыс и кольӧ. Став, быдсяма пӧлӧс уджсӧ, ворсӧмсӧ, сьылӧмсӧ, кыйӧм-виӧмсӧ да заводъяссӧ, мыйӧн мортыс уджалӧ, шуӧны культураӧн. Мойд да сьыланкыв шусьӧны культураӧн жӧ. Сійӧясӧс ӧд колӧ мортлы кужны жӧ лӧсьӧдлыны.

КЕРКА

Медводзын мортлы ковмӧма кытчӧкӧ овмӧдчыны, узьны да овны. Колӧ кӧдзыд тӧлысь, зэрысь-ваысь пырны да сайӧдчыны. Морт велалӧма вӧчны чом. Коми йӧзлӧн, уна мукӧд йӧзъяслӧн моз жӧ, медводдза олӧмыс кольӧма гуясын, пуяс улын да мыръяс улын. Мукӧддырйиыс вӧлӧм дась гукодьяс сюрлӧны кыськӧ шор доръясысь да ю доръясысь. Вӧрын вӧлі саймӧдчӧны пу улӧ. Овлӧмаӧсь ыджыд тӧв нырӧн пӧрӧдлӧм пу вуж бердын. Коркӧ сэсся велавлӧмаӧсь асьныс гу кодйыны, буждӧм сёртас кодь инъясӧ. Пыраніныс вӧлӧма боксяньыс. Кор гуяссӧ кодйыны кутӧмаӧсь шыльыд му-видз вылӧ, сэки вӧлӧм пыранінсӧ вӧчӧны вывсянь. Ӧні на коми йӧз видзаасигӧн шуӧны: лок, лок, кысь нин тэ усин? Тайӧ «усин» кыв кузяыс позьӧ тӧдны, мый керкаӧ вӧлӧм воасны да вывсянь пырӧны, «усьӧны». Мӧд-кыв на эм сэтшӧм жӧ — «кодкӧ пӧ йиркӧдчӧ». Миян шуӧны — «йирк». Сэсь бара тӧдам: йиркӧдчӧны вӧлӧм йирксянь. Бисӧ вӧлӧм пестасны да, тшыныс петӧ пыранінтіныс, ӧдзӧсӧдныс.
Тулыс воас да, комияс, мукӧд йӧз моз жӧ, гожӧм кежлӧ вӧлӧм петӧны гусьыныс да чомйын олӧны. Ӧні на рочьяс висьтавлӧны пӧв чом да йи чом йылысь. Ӧтиас кӧч овлӧма, мӧдас руч. Йи чомйыс ручлӧн сылӧма, руч пӧв чомйӧ кӧч дінӧ овмӧдчӧма. Йӧзыд вӧлӧм тулыснас, кор чом дортіныс сывны мӧдас да оланінаныс лым ва кутас пырны, петӧны чомйӧ. Чомсӧ вӧлӧм вӧчӧны баддьысь да потшысь. Бокъяссӧ чомъяслысь тупкалӧны кӧр куӧн да мукӧд сикас куясӧн. Коркӧ сюсьджыкӧсь лоӧмаӧсь да ӧніякодьджык нин керка вӧчӧмаӧсь. Ӧти джынйыс керкаыслӧн муын, мӧд джынйыс куим-нёль судта керйысь да потшысь тэчӧма. Уна во кольӧм бӧрын кутӧмаӧсь вӧчны керкаяссӧ гырысь пуысь, керйысь. Сэтчӧ нин асьныс коми йӧз велалӧмаӧсь. Ассьыныс кывъяс нимъяс сеталӧмаӧсь — «ӧбӧс» (ӧдзӧс), «велт» (вевт), «джодж». Пач шулӧмаӧсь «горйӧн». Ӧнія пач ним рочлысь нин босьтӧмаӧсь. Асланыс вӧлӧма сӧмын вӧр керка кодь горъяс.
Пуысь вӧчӧм керка вӧлӧма мисьтӧмджык на ӧнія вӧр керкаясысь. Вӧлӧма сійӧ ляпкыдджык да дзоляджык. Вылыс вевт пыддиыс лыс да бадь керавлӧмаӧсь да сӧвтлӧмаӧсь. Ӧдзӧссӧ дзиртӧг вӧчлӧмаӧсь да ӧшӧдлӧмаӧсь керкасяньыс пыкӧдъясӧн да былыш кодь гезъясӧн.
Ӧнія керкаяс вылӧ видзӧдан да, уна важ торъяс на аддзан. Ӧні эмӧсь на сэтшӧм керкаяс: быд сруб лэптӧма янасӧн (торйӧн), бӧрти найӧс йитӧма мӧд срубкӧд, сарайсӧ сідз жӧ йитӧма. На вылӧ юр лэптӧма. Ӧти католыс (пӧлыньыс) вевтыслӧн мӧдсьыс бара жӧ янсалӧ мукӧдлаас, кор керка местаас муыс вӧрзяс, керкаыс быттьӧ шӧри потӧ. Ӧнія керкаяс топыда нин вӧчӧны. Важӧн вӧлӧм керка вӧчӧны ниа пуысь, ӧні унджыксӧ пожӧмысь да козйысь. Ӧні унджык коми крестьяниныс вӧчӧ кык да куим жыра (вежӧса) керка. Важӧн вӧчлӧмаӧсь сӧмын ӧти жыр да кум. Ӧні ӧти керка джынъяс нянь пӧжалӧны да олӧны быд лун. Мӧд жыръяс гӧсьтъясӧс виччысьӧны-видзӧны да праздник дырйиджык пукалӧны, сёрнитӧны. Кык жыр коластӧдыс мунӧ керка водз. Мукӧдлаас шуӧны — «посйыв» (посводз). Тайӧ кывйыс зэв унатор йылысь висьталӧ. Важӧн вӧлӧм керкасӧ лэптасны да джодж-пос лӧсьӧдасны. Поспомъясыс петӧны вӧлӧм пазъяссьыс мӧд керкаӧдзыс. Водзӧсӧ лэптӧны вӧлӧм пос вылас выльысьӧн. Ӧти срубъя керкаас важӧн поскыс, джоджыс абу жӧ вӧлӧма. Мусӧ вӧлӧм бура топӧдасны, гумла места моз мольӧдасны да сэті ветлӧны, сэтчӧ и водӧны. Ӧтлаын накӧд, кытчӧдз гид абу велалӧмаӧсь вӧчны, узьлӧны да олӧны вӧлӧм ыжъяс, куканьяс да мӧсъяс. Керкаас пыртігӧн пыртысьыс (бабаяс дерт) мӧсъяс вылӧ горзӧ, тшӧктӧ мед найӧ асмогасясны пыртӧдзыс, мед «дук» эз вӧв керкаын. Ӧні на Висерын да Емваын во кызь кымын сайын вӧлӧм узьтӧдлӧны скӧтсӧ керкаын. Уналаын на гӧльджык коми йӧз, кытчӧдз гидныс оз эшты, баляяснысӧ видзӧны гӧлбӧчас. Важӧн пачсӧ вӧлӧм керӧны ӧнія пывсян гор моз. Сэсся кор велалӧмаӧсь нянь пӧжавны, кутӧмаӧсь сёйысь майкны посни из да лыа сорӧн. Вӧчӧмаӧсь кузь пач подвыв. Горйын ни сёй пачын трубаыс абу на вӧлӧма. Ломтысигас тшыныс став керка пытшсӧ тыртӧ. Тшыныслы петны пач весьтас йиркас вӧлӧм розь (рузь) писькӧдӧны. Бӧрын казялӧмаӧсь розьсӧ писькӧдны бӧр стенас, мед зэр да ва пач вылӧ оз вияв. Розьсӧ тшыныс петӧм бӧрти тупкӧны тупйӧдӧн. Емваын тшын петанінсӧ шуӧны «дымӧвӧлӧкӧн». Сідзи жӧ сэн шуӧны вӧр керка, пывсян, рыныш тшын петанін. Тупкӧдсӧ вӧчлӧмаӧсь изъясысь, бӧрти пӧв помысь. Сылы нарви кодйӧмаӧсь. Нарвиӧдыс сійӧс киӧн ислӧдлӧны. Рынышын да пывсянын ӧні на бедь йылысь пӧвсӧ пыкӧны. Мукӧдлаас нин нарви кодйӧмаӧсь да нарви дорыс тупкӧдсӧ ачыс кутӧ. Бедьнас сӧмын лэптӧны. Важ керкаясын важӧн бур пызан ни улӧс абу вӧлӧма. Ставсӧ вӧлӧм кер помъясысь да мольыд джек помъясысь сувтӧдлӧны. Пессӧ велалӧмаӧсь керавны сёрӧн жӧ нин. Керка вывнысӧ вевттьылӧмаӧсь лыскӧн да баддьӧн. На вылӧ му да из сӧвтлӧмаӧсь, мед тӧв оз кисьт. Ӧшиньяс абу тӧдлӧмаӧсь. Югыдыс вӧлӧм пырӧ тшын петанінӧд. Бӧрти йи пуктӧны вӧлӧм. Коркӧ сэсся мӧс сювйысь да дозмӧр гаддьысь «клянча» велалӧмаӧсь пуктыны. Сэсся слюда корсьӧмаӧсь. Ӧні огӧ на тӧдӧ — мый лоӧ клянчаыс.
Важысянь нин тыдалӧ керка местасӧ вӧлӧм ньӧбӧны му кутысьыслысь. Срубсӧ пуктігӧн пируйтӧны. Пир вылас корӧны став суседнысӧ. Керка местаас, улыс кер улас сюйӧны деньга. Коськын (Емваса сикт) быдтӧны сруб пытшкас ичӧт кыдз пу. Сійӧ быдмӧ, кытчӧдз ачыс оз косьмы. Йирклы матича пуктігӧн, уналаын на сур юӧны. Керка юр лэптігӧн бара став суседӧн сур юӧны, черинянь чеплялӧны да рок сёйӧны. Ме аддзывлі: Емваын юр керсӧ пуктӧм бӧрын вина юисны да черинянь сёйисны. Шыд бекарсӧ лои некыдз катӧдныс керка вылас да ставӧн сёйысьясыс лэччылісны керка пытшкӧ. Роксӧ сёйны бӧр кайисны керка юр вылӧ. Выль керкаӧ овны петігӧн водзвылас петукӧс да каньӧс сюйӧны. Кор найӧ горӧдасны, сэки вӧлись йӧз пырӧны. Сьӧраныс пес да чаг пыртӧны. Суседъяс, кор выль керкаӧ пырӧны, сьӧраныс быдӧн чаг (пес) пыртӧны. Шуӧны, сэк пӧ керкаыс нэммас (нэмаджык лоӧ) да олысяыс пӧ оз кут повзьӧдчыны.
Пывсян, вӧр керка, гид да рыныш ӧткодя вӧчӧны: ӧти пӧлӧс срубйысь. Пельӧсъяссӧ ӧтмоз тшупӧны. Мукӧдсӧ паз вылӧ вӧчӧны да паз коластас нитш пуктӧны. Керка вӧчигӧн бур нитш пуктӧны, вӧр керкаас, пывсянас да рынышъясас сьӧд нитшкӧн (ош нитш) нитшалӧны.
Важӧн вӧлӧм коми йӧз сюнысӧ вартӧны керкааныс. Ӧні на кӧнтусь косьтігӧн вартӧны керка пытшкын джодж вылын. Важӧн, ӧти кадӧ, комияслӧн керканыс вӧлӧма рыныш кодь. Важ нога рынышъяс Сыктыв вожын нач керка вылӧ важӧн тшӧтш туйлӧмаӧсь. Шепсӧ косьтӧны вӧлӧм керка бокас, вывлань шептӧн кольтаяссӧ ӧнія пӧлать местаӧ сувтӧдлӧмӧн. Асьныс йӧзыс улын куйлӧны. Жарыс, вылӧ кайигмоз, кольтаяссӧ косьтӧ. Пывсянын да вӧр керкаын наръяс эмӧсь. Сэтшӧм жӧ наръяс эмӧсь быд ыджыд керкаын. Важӧн найӧ сідзи векысянь керлӧмаӧсь. Ӧні сӧмын неуна ыдждӧдӧмаӧсь да мичмӧдӧмаӧсь.
Ӧні керӧны уна пӧлӧс амбаръяс да сарай кодь лэбувъяс: сю амбар, вадор амбар, платтьӧ амбар, такӧнича (йики видзны), вӧр керка дорӧ тшамъяяс, кумъяс да лӧбӧс керӧны прӧмыс видзны. Керка джодж улӧ керӧны гӧлбӧчьяс да бара кумъяс гортса кӧлуйнысӧ, няньнысӧ, йӧв-выйнысӧ видзны. Уналаын тулысын да арын мӧсъясӧс ылыс видзьяс вылӧ нуӧдӧны да лэдзалӧны. Налы сэтчӧ бара янас гидъяс вӧчӧны. Гидъяс дорас керка лэптӧны мӧс лысьтысьяслы узьлыны. Лысьтысьӧны сэн дерт нывъяс да бабаяс. Зонъяс на дінӧ рытъясын улльӧв юны да гажӧдчыны гудӧкӧн волывлӧны. Мукӧдлаас, оз кӧ мусукыс улльӧвнас юктав ассьыс зонсӧ, зонмыд скӧрмӧ. Ӧти вӧлӧсьтса зонъяс, кысь лысьтысьысь нывъясыс, букыша видзӧдлывлӧны мӧд вӧлӧсьтса зонъяс вылӧ. Мукӧддырйиыс тышкӧдз волӧны. Сэтшӧм важ нога кольӧм мыльӧссӧ бур гажӧдчӧм дорӧ оз нин ков ӧні сибӧдны.

ПЫЖ, ДОДЬ, ДАДЬ, ЛЯМПА да МУКӦДТОР

Коми йӧз важысянь нин мунӧны-ветлӧны пыжӧн да доддьӧн. Ӧтиыс артмӧма пурйысь. Пур — важ пыж нога. Ӧні век ылыс вӧрӧ мунысь войтыр юяс да гырысь шоръяс вуджалӧны пурйӧн. Пуртӧ дерт кокниджык вӧлӧм вӧчны. Пӧрӧдасны ӧти пу, сійӧс торйӧдласны, чинталасны куим-нёль пельӧ, домаласны кыдз пу ли льӧм пу былышӧн, сэні и став уджыс сылӧн. Пыжтӧ вӧчны уна во мысти велалӧмаӧсь. Медводдза пыжъясыс вӧлӧмаӧсь вор кодьӧсь. Кызкодь ниа ли, коз ли ӧтнас лэптӧ кык-куим мортӧс. Лӧсаласны вӧлӧм пыдӧссӧ ваын бергӧдчӧмысь, мӧдар боксӧ вор моз кодъясны, лоӧ нин нач пыж кодь. Мойдъясын тай эм, кыдзи «Сапӧгджын Маръя да Юсьтурун Даръя вӧлӧм вор кодь пыжӧн кывтӧны-катӧны, сибӧны да сибӧны»... Сэтшӧм жӧ вор вӧлӧма медводдза пыжыс. Сійӧн нин куим-нёль ӧдйӧджык позьӧ бергӧдчыны, кыкысь ӧдйӧджык воны ва катыд и ва кывтас. Коркӧ дырӧн ветлӧмаӧсь, ветлӧмаӧсь да нӧшта кокни да ӧдйӧ мунысь пыж велалӧмаӧсь вӧчны. Ӧнія пыжъяс миян зэв топыда, бура вӧчӧма. Вӧчӧны пипуысь ичӧт пыж чери кыйны, утка лыйны да маті дорӧ ветлыны. Мӧд нога пыж вӧчӧны ылӧ ветлыны. Вӧчӧны кыдз пу да пожӧм пу пӧвъясысь. Пыдӧссӧ лӧсалӧны быдса керйысь. Бокъяссӧ йитлӧны бара янас (торъя) пилитӧм-лӧсалӧм пӧвъясысь. Вӧчигас ӧти кӧрт тув оз тувъявны. Ставсӧ пуртӧн да черӧн дзоньтӧны да мольӧдӧны. Потасъяссӧ тупкалӧны сирӧн, кудельӧн-прадьӧн да варӧн. Зэв ӧд сюся велалӧмаӧсь вӧчны пыж кутан клещияссӧ. Миян уна ногӧн пыж модасӧ кутӧны. Удораын пыжыс кыз пӧка, мык кодь шӧрӧдыс, Емваын — вӧсни мык кодь, кузь да оттӧм, Эжва вылын да Емдінын тшӧг кельчи кодь. Сыктылын кельчи кодь жӧ паськыд да дженьыд. Емдін дорын Ёрыс дінын вӧчӧны шнягъяс, сійӧ нин найӧ рочьяслысь велалӧмаӧсь.
Кор коми йӧз велӧдӧмаӧсь вӧлӧс додь кыскавны, сэки додь вӧчӧмаӧсь. Додьяс миян некымын пӧлӧс эмӧсь. Тӧлын кер кыскалігӧн кык пӧлӧс: ыджыд додь да дзоля додь. Туйӧ мунны рӧзваль. Йӧзӧ да праздник дырйи ветлыны — кора додь да кӧшӧвка. Ӧні комияс ставсӧ асьныс кужӧны керны, а важӧн налы лолӧма мукӧд йӧзлысь велӧдчыны. Миян асланым векысянь вӧлӧма нарт (норт), дадь да лямпа. Нарт вӧчны велалӧмаӧсь вӧралысь йӧз, кӧлуй кыскавны. Даддьӧн дзолядырйи быдӧн иславлӧны джуджыд кыр йывсянь да вадорӧдз. Дадь сювсӧ нарт сювсӧ вӧчӧны кыдз пуысь жӧ. Язъяссӧ льӧм пуысь пукталӧны. Даддьӧн мукӧдлаас паськӧм мыськыны лэччӧдлӧны да мукӧд кокни гортдор удж керӧны. Додьяс вӧчӧны дадьяс моз жӧ, сӧмын ёнджыкӧс, кызджыкӧс да кузьджыкӧс.
Эм нӧшта ӧти аслыснога додь — вуж доддьӧн шуӧны. Сылӧн сӧмын вожъяс да вуж. Вуж помъясас сюйсьӧ розьӧдӧма джек. Сы вылын кыскалӧны гожӧмын кер да потшъяс, мукӧддырйиыс вуж дорас вожланьыс орччӧн джекйыскӧд пӧв тувъялӧны да сы вылын сю да пызь мешӧк кыскывлӧны мельничаӧдз. Тайӧ додьсӧ дерт коми йӧз асьныс кыдзкӧ гӧгӧрвоӧмаӧсь вӧчны.
Шуӧны, лямпа да лызь пӧ коми йӧз велалӧмаӧсь вӧчны яранъяслысь да остякъяслысь. Яранъяс шуӧны лямпасӧ «ламбаӧн». Сы серти оз на позь шуны, мый комияс велалісны налысь. Коми йӧз нэмысяньыс вӧралӧны да мунӧны-локтӧны тӧлын да сы мындатӧ, лямпатӧ вӧчны, асьныс жӧ нин, кӧнкӧ, гӧгӧрвоисны. Уна сэтчӧ тӧдны оз вӧлі ков. Векысянь аддзисны: кӧті пыдӧсныс кӧ паськыд, озджык вӧйны лым вывті.

МУ-ВИДЗ УДЖАЛАН КӦЛУЙ

Муад да виддзад кутчысян кӧ, колӧ сійӧс гӧрны да бура агсавны. Сэтчӧ колӧ вын да куйӧд пуктыны. Миян уналаын на гӧрӧны важ нога пу амыся гӧръясӧн. Дерт сійӧн пыді он косяв мутӧ, он ыджыда да бура бергӧд му гӧровтастӧ. Сэтшӧм жӧ важ нога эм агас. Сійӧс мукӧддырйиыс вӧчӧны вужляысь. Мусӧ агсалӧм пыдди да мольӧдӧм пыдди гыӧн ставсӧ нуӧ му шӧрсьыс бор доръясӧ. Ӧні на эмӧсь агасъяс, кодъяслӧн ӧти кӧрт пинь абу.
Гӧр, агас да улык (улук) коми йӧзлӧн лоӧма му-видзӧ уджавны кутчысьӧмсяньыс. Сійӧ уджыс мунӧ зэв нин важысянь.
Сютӧ ӧд вартан да, кольтасӧ пазӧдан да сы бӧрын оз на позь сійӧс пыр няньӧ пӧжавны. Колӧ на сійӧс войдӧр изны.
Миян эмӧсь изкияс да мельничаяс. Изкисӧ бергӧдлӧны ки йылысь. Изкиыд пӧшти быд крестьянинлӧн эм. Сійӧс коми йӧз видзӧны важысянь нин, нянь сёйны велалӧмсянь. «Изки» кывйыс петкӧдлӧ мый сійӧн уна сё во нин уджалӧны, изкикӧд гашкӧ водзджык коми йӧз тӧдмасисны гӧрйысь да агасысь: вӧлӧма коркӧ сэтшӧм пӧра, кор коми йӧз (уна йӧз ӧні на) гӧртӧг да агсавтӧг няньсӧ му вылӧ кӧдзлывлӧмаӧсь, а изкиыс сэки налӧн вӧлӧма нин. Мельнича коми йӧз важысянь нин вӧчӧны кык ногӧн: ӧтисӧ ва бергӧдлӧ, мӧдсӧ — тӧв. Ӧні, революция бӧрын, мельничаястӧ вӧчӧны да, изкияссӧ пар бергӧдлӧ.
Быд нога уджалан кӧлуй да кокньӧдысь тор уджалігад эмӧсь: куртігӧн — куран (нарман, куръян) да лэбын, ытшкигӧн — коса. Ӧні уналаын литовкаӧн ытшкӧны; кӧрт лэбын лӧсьӧдісны, мукӧдлаас тӧлӧдчан, кӧдзан, ытшкан машинаяс да плугъяс лӧсьӧдалісны. Джыбан да гребала мукӧдлаас тшӧтш кӧрт джыбан вылӧ вежисны.
Нывбабаяслӧн, налӧн асланыс уна коланторъяс эмӧсь: нянь зыръяс, тӧлӧдчан зыр, ниран (трепала), няръян (малка), зу, пыш нетшкан да шабді нетшкан пиня-пиня пӧвъяс.
Асьныс найӧ вӧчӧны гырнич. Гырничтӧ вӧчны важысянь жӧ нин кужлӧмаӧсь. Сэк вӧлӧм сӧмын лёкджыка вӧчӧны-а: ӧти пӧлӧс сёй босьтасны, тіч-точ керасны — луаласны, би вылын сотасны — артмас гырнич. Сэк зэв нин «нэмтӧмӧсь» вӧлӧмаӧсь сэтшӧм гырнич-кашникъясыс.
Медуна тор вӧчӧны вӧлӧм пуысь. Пуысь кодя бура да унатор немторйысь абу артмылӧма.
Пусӧ коми морт ас ки йылысь эз вермы песны, пӧрӧдны да вӧлавны. Векысянь сылӧн кипод улас вӧлі пурт да чер. «Чертӧг да пурттӧг морт быттьӧ китӧм» — ӧні на шуӧны коми войтыр. Сідз ӧд и эм. Ставсӧ пурт да чер отсалісны мортлы керны, мый сылы вӧлі колӧ. «Сё пасибӧ!» налы позьӧ висьтавны.
Унатор артмӧ кыдз пуысь: додь сюв, лэбын, лайкан, улӧс кок, гыр. Сюмӧдыс на уна-уна буртор вайӧ. Сэсь вӧчӧны туисъяс, шердынъяс, вевтъяс, дозъяс. Челядьлы уна ворсантор артмӧ. Видзвывъясын сюмӧд шедӧдасны горш косьмигӧн да чуман вӧчӧны; би ӧзтігӧн сюмӧдӧ биыд медся регыд шедӧ. Уна пӧртлысь да чугунлысь донсӧ сюмӧдысь керӧм дозъяс да туисъяс вештісны. Туис вӧчны абу нач кокни. Бур туис кышъяс шедӧны ылыс вӧрысь. «Нюдз сюмӧдсьыс кӧть пӧ сапӧг вур!» — шуӧны мужикъяс. Зэв мичаа кужӧны пӧрысь пӧльяс (дедъяс) чуньпомавны туис кыш томанъяссӧ, уна ногӧн на мичмӧдасны-а. Бекаръяс, паньяс кыдз пуысь жӧ вӧчӧны. Сёйнытӧ пуксяс ыджыд семьяыд да ваясны кыдз пу бекар тыр шыд. Бекарыс овлӧ пызан пӧвсьыс неуна векниджык, джодж вылӧ кӧ усьӧ — ачыс джодж пырыс мунас, бурӧн оз пот.

СЁЯН-ЮАН

Коми йӧз ёна кӧ уджалӧны, ёна и сёйӧны. Сёйӧны найӧ уна быдсяма сёянтор: яй, нянь, йӧв, чери, тшак, вотӧсъяс. Юӧны важысянь нин сур да ырӧш.
Ёна важӧн комияс абу тӧдлӧмаӧсь няньтӧ. Сёйӧны вӧлі сӧмын яй, чери да вотӧсъяс. Лунвылын олігӧн уна ма сёйлӧмаӧсь. Нянь велалӧмаӧсь сёйны сёрӧн нин, кор сю кӧдзны велалӧмаӧсь. Дерт коркӧ мукӧд йӧзкӧд аддзысьлігӧн тӧдмалісны найӧ няньсӧ ас кӧдзӧм-гӧрӧмысь водзджык на эськӧ да, сӧмын сэки ӧти-ӧти морт сёйліс.
Кутшӧм нога нянь пӧжалӧны, сы кузя позьӧ тӧдны став воддза олӧм ногсӧ коми йӧзлысь. Ӧні на миян кӧдӧй да шыдӧс медъёна сёйӧны. Тайӧ тшук вӧлӧма медводдза няня сёян.
Кутшӧм пӧлӧс нянь да сорва (вӧлӧга) сёйӧны да юӧны ӧні коми йӧз? Ид да рудзӧг нянь вылын миян медся олӧны. Ид пызьысь миян пӧжалӧны ид нянь (игнянь), пирӧг, рачвыв, корвыв. Рудзӧг пызь мунӧ унджык кӧрыша (тупӧся) нянь вылӧ. Кӧдӧйяс вӧчӧны, — мукӧддырйиыс рокӧстӧг, — кыкнан пӧлӧс пызьысь. Праздник дырйи няньсӧ пӧжалӧны картупеля кӧдӧй. Картупельсӧ кӧдӧй вылас лӧдӧны. Мукӧддырйи пӧжавлывлӧны няньсӧ картупель сорӧн суктӧмӧн. Кӧдӧй вылӧ лӧдлӧны пув, чӧд, тшак, рысь. Туйӧ мунны небыд няньсӧ кос няньӧ косьтӧны да унджыксӧ косьтӧмӧн нуӧны.
Уна сикас сӧчӧнъяс пӧжалӧны. Сӧчӧнсӧ ульнас чорыда рудзӧг пызьӧн суктӧмӧн быгыльӧн вӧсньыдика быглялӧны, шуӧны сійӧс сӧчӧн куӧн. Сӧчӧн кусӧ би дорын пӧжалӧны выйӧн мавтӧмӧн. Сійӧ зэв пӧтӧса да чӧскыд. Уль сӧчӧн ку вылас лӧдалӧны «ляти» (шаньга). Ляти керӧны уна торйысь: гырысь ид панолысь улльӧв сорӧн, пуӧм картупельысь, ид панолысь нӧк сорӧн, картупель да рысь улльӧлӧн соровтӧмӧн. Пуктӧны мукӧдлаас ӧтторъя рысь. Ку вылас лӧдалӧны юма ляти, чӧдъя ляти, льӧмъя ляти, треска ляти вый сорӧн (мукӧдлаас нӧк сорӧн), шабді пызя ляти, анькытш пызя ляти, кӧнтусь ляти.
Пӧжалӧны нӧшта пытшкӧса нянь. Нянь пытшкас пуктӧны тшак, яй, чери, кӧнтусь ляти.
Шыд пуны кужӧны коми аньяс уна пӧлӧсӧс, унаторйысь. Медъёна сёйӧны шыдӧса шыд да пызя шыд. Шыдӧс тойӧны гырысь ид сюысь. Тойӧны рытъясын гырйын, тусьсӧ уськӧдасны да шердынӧн шердъясны. Кольӧ сэки сӧмын мича нурйыс. Шыдас унджык кӧ пуигас азьсӧ пуктасны (шоммӧдан), сэки шома шыд артмӧ. Этшаджык кӧ шоммӧдансӧ пуктасны, сэки выль шыд артмӧ. Сорас уналаын, кор эм, ыджыд молля анькытш пуӧны. Сёйигъясӧн челядь пызан сайын анькытшсӧ ӧктӧны кианыс. Сёйӧм бӧрын ёна ас коласаныс вежмасьӧны «тшӧтӧн» да «лишӧн», ёрта-ёртныслысь ылӧдлӧны.
Пызя шыд пуасны да йӧлӧн-нӧкйӧн да выйӧн сорлалӧны. Выйсӧ чӧжигӧн быркмӧснас (шыд йӧв) йӧлалӧны чӧскыд вылӧ.
Шыдсӧ унаысь пулӧны тшак сорӧн. Водз тулысын, кор шомакор петас, шомакоръя шыд да азьгумъя шыд пуӧны. Сійӧс сорлыштӧны жӧ мыйӧнсюрӧ, — выйӧн, шыд йӧлӧн.
Яя шыдӧ дерт яй пуктӧны пуны. Миян кык ногӧн яя шыдсӧ пуӧны. Кор яйсӧ пӧсь ваӧ пуктӧны, сэк яйыс чӧскыд лоӧ, шыдыс — сэтшӧм-татшӧм. Кор яйсӧ пуӧны кӧдзыд ваын, сэки чӧскыд да госа шыд лоӧ. Миян уна пӧлӧс яй сёйӧны: мӧслысь, ӧшлысь, куканьлысь, межлысь, ыжлысь. Кыйӧм яйясысь пуӧны — дозмӧр, тар, сьӧла, чукчи, байдӧг, кӧч яй уна пӧлӧс утка яй. Мукӧдыс кыйлывлӧны юсь да дзодзӧг. Дзодзӧг яйтӧ дерт медуна сёйлӧны изьватассаяс. Найӧ ёна нӧшта сёйӧны кӧр яй. Мукӧдыс сэні велалӧмаӧсь да кӧр яйсӧ ульӧн сёйӧны, яранъяс моз. Яя шыдас нач немтор мукӧдлаас оз пуктыны. Водзын сёйӧны куш шыдсӧ, бӧрти шыдас шырӧм яй пуктӧны. Зэв ёна коми йӧз мыйлакӧ пырига (крӧшкиа) шыд сёйӧны. Пыригтӧны (крӧшитӧны) чорзьӧм нянь, туйын кос нянь. Кос няньсӧ водзджык ваын кӧтӧдасны, бӧрти шыдӧ чӧвталӧны. Тӧвъясын пулӧны унаысь кӧнтуся шыд. Сійӧс кос тшакӧн сорлавлӧны. Кӧнтусьсӧ шыдӧс моз жӧ войдӧр тойӧны. Чазсӧ пожналӧны. Нурсӧ, коді киссяс пож пырыс, пуӧны. Пуӧны нӧшта тэськысь, шуӧны сійӧс руньӧн, руня шыдӧн. Вӧралысьяс сёйӧны мукӧдыс ош яй. Ошъяссӧ би дорын пӧжалӧны. Ош тшӧгсьыс сисьяс вӧчӧны. Вӧр керкаясысь позьӧ аддзывны сись кисьтан воръяссӧ да трубкаяссӧ. Сисьсӧ кисьтӧны шӧрт гӧгӧр да кынтӧны.
Миян рокъяс уна ногӧн кужӧны пуны. Пуӧны улльӧла рок, галанкаысь, картупельысь, кӧчан дінысь, сёркниысь. Сэсся ньӧбӧм панола рокъяс — просаысь (шӧнаысь), рисысь, маннаысь, пуӧны улльӧв сорӧн. Ид пызьысь да тэськысь вӧчӧны рок. Ид пызя рок медчастӧ пулӧны. Сёйӧны сійӧс выялӧмӧн. Мукӧддырйиыс рок кашникас гу кодйыштӧны, сэтчӧ вый кисьтасны да рокнас паньнысӧ тшукъялӧны. Сідз жӧ сёйӧны туйясын. Кын выйыс сэні пӧсь рок пытшкас и сылӧ вочасӧн.
Вӧрын да ылыс видзьяс вылын емватассаяс вӧчӧны паньӧм да сук рок. Паньӧмсӧ вӧчӧны ид пызьысь. Сійӧс пӧртйын би вылын дзижалӧны вый сорӧн. Дзижас пузьӧм ва содтӧны. Унджык кӧ васӧ пуктасны да пызь содтасны — артмӧ паньӧм, этшаджык кӧ (пызьтӧг) — сук рок. Вӧчӧны Емваын — саламат, печенча да дрӧченича. Ставсӧ кыдзкӧ вӧчӧны выйысь да ид пызьысь. Улльӧлыс шузьӧ вылльӧлӧ (шомйӧлӧ). Вылльӧвсӧ, сы вылысь нӧксӧ куртӧм бӧрын, пачын пӧжӧны, рысьмӧдӧны да кисьталӧны туисъясӧ да пельсаясӧ, сэсь артмӧ шома рыся йӧв (чӧжӧм йӧв). Миян ёна сёйӧны вылльӧв: сійӧ мортлы зэв бур. Вылльӧвсӧ пӧжасны да пӧсь рысьвасӧ мукӧд мортыс дарйӧн юӧ: сійӧ зэв жӧ бур мортлы. Рысьсӧ сёйӧны асьсӧ, улльӧв сорӧн, нӧк сорӧн. Рыськысь пирӧг пӧжалӧны. Ыджыдлун дырйи кос рысь пӧжалӧны. Рысьсӧ гудралӧны нӧк сорӧн. Кор сійӧ лемасяс да нянь комӧль кодь лоас, сэки турун юр моз ичӧт рысьяс ки йылысь тапкӧдӧны. Бӧрти тшук кежлӧ пачӧ сюялӧны. Тӧкӧтьӧ гӧрдӧдыштас, — бӧр кыскалӧны. Кодсюрӧ аньяс вӧчӧны кос рысьсӧ ветымынысь уна, мукӧдыс — сёӧдз. Вылльӧв, улльӧв да нӧк пань сорлаласны емвасаяс да «колькъя» рысь пуӧны.
Курӧгъястӧ да уткаястӧ коми йӧз этша на видзӧны, кольктӧ зэв этша сёйлӧны. Мукӧдыс на ӧні чайтӧ: сола нянь шӧрӧм пӧ вит колькйысь бур. Дерт сійӧ абу сідзи: колькйыд пӧтӧсаджык да октаджык.
Быд ю вожын олысь коми йӧз аслыныс сёйнысӧ черияс кыйыштӧны. Чери сёйӧны ульӧн, пуӧмӧн, пӧжалӧмӧн, жаритӧмӧн. Эмӧсь сэтшӧм амшасьысьяс, кодъяс вермӧны тув джынъя ком ньылыштны курччытӧг. Унджыкысьсӧ миян черитӧ пуӧны. Чӧскыд чериысь бур и черива (юква) артмӧ. Черисӧ торйӧн сёйӧны. Емваын да Удораын черисӧ пӧжалӧны. Сылы аслыс ку вӧчӧны рудзӧг пызьысь, мукӧддырйи, чӧскыд вылӧ ид пызьысь. Уль, сола черисӧ зэв жӧ горшасьӧмӧн сёйӧны; вина штоп дорас пуд джын чери вермасны кык-куим морт бырӧдны. Чери пӧксӧ сёйӧны сӧмын лёльлысь да кебӧслысь (сиг).
Гожӧмын унатор пуктӧны град вылӧ да му вылӧ, — революция бӧрын нӧшта унджык, — картупель, галанка, кӧчан, сёркни. Луктӧ да мукӧдтор этша на вӧдитӧны. Картупель медся ёна сёйӧны пуӧмӧн, пӧжалӧмӧн, шыдӧн да рокӧн. Галанкаысь шочиника вӧчӧны рок. Унджыксӧ сійӧс пуӧмӧн сёйӧны. Капуста кӧчан солалӧны тӧв кежлӧ, солалӧны лёка. Коластас некутшӧм чӧскӧдан, кӧр сетысь коръяс оз пуктыны. Уна вотӧны пув, мырпом, чӧд да чӧдлач. Пувсӧ мукӧдыс пачын пӧжӧны да тӧв кежлӧ заптӧны. Турипув (клюква) некор оз пӧжлыны. Сійӧс этша вотлӧны. Мырпомӧн сӧмын праздник дырйи ошйысьӧны да лекарство вылӧ, — юр висьӧмысь да сьӧлӧм орйӧдлӧмысь, — видзӧны. Тшак вотӧны уна пӧлӧсӧс: ӧшъюр, гоб, масьта, урка (виж, лӧз, гӧрд), рыжик, мусюр, нюрка (нюрвыв тшак). Ӧшъюр, гоб да масьтаӧс шыдӧн сёйӧны, тшака рок (жаринеч) наысь пуӧны, косьтывлӧны тӧв кежлӧ. Мукӧдсӧ солалӧмӧн сёйӧны. Нюркасӧ солавтӧдзыс кӧтӧдӧны ваын. Ӧшъюрсӧ Емваын черинянь (курник) моз пӧжалӧны. Сэні жӧ пӧжалӧны черинянь моз шӧралӧм кушман (редька) кӧнтусь пызь сорӧн.
Вотӧны ӧмидз, сэтӧр, чӧдлач. Найӧс вотӧм бӧрас пыр и сёйӧны, бырӧдӧны: ӧтпыр-мӧдысь улльӧв сорӧн сёясны дай. Чӧд вотасны да косьтӧны. Кос чӧдсӧ праздник дырйи да пир дырйи чужва сорӧн сёйӧны: шусьӧ сійӧ «пома пушка».
Льӧм вотӧны да бура сёйӧм оз жӧ овлы: челядьлы ворсантор сӧмын. Ӧткымын аньяс льӧмсӧ косьтывлӧны да праздник дырйи тойӧны гырйын (мукӧдлаас изкиӧн изӧны) да юм сорӧн вайлӧны пир дырйи пызан вылӧ. Тайӧ шусьӧ — «льӧмъя ляз».
Тӧлын да тулысын уналаын пӧжӧны тэсь. Сы вылӧ босьтӧны ид, зӧр. Сійӧс кӧтӧдӧны пузьӧм ваын да пач под вылӧ пожйӧн кисьталӧны. Пожъяс сӧвтігӧн солалӧны. Пачын видзӧны час кык. Кор тусьясыс жарсьыс печласьны кутасны, паськӧдласны да гудралігтыр косьтӧны. Бӧрти изӧдӧны. Тэськысь вӧчӧны мутш, ляти да чомӧр. Тэсьсӧ сука гудралӧны бекар джын ваӧ — сійӧ и мутшкӧн шусьӧ. Лятилы, сійӧс ваӧ жӧ кизьӧра суктӧны, кӧдзыднас и панялӧны, артмӧ сійӧ кӧдзыд пызя шыд кодь, сӧмын тэсь кӧрыс кылӧ. Чомӧр вӧчӧны би вылын вый сорӧн.
Быдлаын коми аньяс кужӧны кисель пуны. Сійӧс вӧчӧны уль рудзӧг сюысь гырыся изӧмӧн. Изӧм бӧрас пожналӧны. Сэсь петӧ «чальӧс» (Емва кыв). Сійӧс кӧтӧдӧны кык кӧш мында ваын, шомӧсын, да видзӧны сідзи лунтыр асывсянь рытӧдз (12 час кымын). Рытнас кольтанӧн (мутӧйӧн) песӧны сійӧс еджыд нӧккодьӧдз. Кор кыскысьны кутас кольтан помын, сэк биа кыдз сартас сюйӧны да сувтӧдӧны паччӧрӧ шоммӧдны. Асывводзнас сысъялӧны пож пыр да сутки бӧрын сӧдзӧдӧны. Пуӧны. Мукӧдыс пуигас кӧрчагаас лэдзалӧны донӧдӧма посни (кулак кодь) изъяс. Пуигас пузьӧм ва содталӧны. Пусяс да тасьтіяссӧ кисьталӧны. Кисель сёйӧны улльӧв сорӧн, чужва сорӧн, кодъяскӧ галанка ва сорӧн.
Важысянь нин коми йӧз юӧны сур да ырӧш. Сур пуны велалӧмаӧсь уна сё во сайын, кор удмуртъяскӧд на ӧтлаын овлӧмаӧсь. Сэк найӧ вӧлӧм ма сёйӧны да сэсь нянь сорӧн сур вӧчӧны. Удмуртъяс оз нин тӧдны суртӧ, найӧ пуӧны «кумышка», сійӧ самӧкур кодь ён.
Коми йӧз самӧкур бура абу тӧдлӧмаӧсь революцияӧдз. Вина юны кутӧмаӧсь кабакъяс миянладорӧ восьтӧмсянь.
Сурсӧ пуӧны чужйысь, рудзӧг пызьысь да ваысь. Медводзын рудзӧг пызь да пуӧм ва ӧтлаӧ гудралӧны. Сэтчӧ содтӧны чуж пызь: сэсся пачӧ сюйӧны кӧрчагаясын, видзӧны быдса сутки. Мӧд асывнас пакталӧм инас бара ва да чуж да пызь (гудралӧмӧн) содтӧны. Коймӧд асылас содтӧны сійӧ торъяссӧ жӧ, мыйта колӧ. Сэсся гудраласны да тшанӧ кисьталӧны. Сэтчӧ бара соровтӧны став юмсӧ пузьӧм ваӧн. Соровтігас жуг сӧвтӧны. Тшан пыдӧсас рудзӧг идзасысь вӧчӧм кык кольча пуктӧны «стыр» гӧгӧрыс. Кольча вылас вӧйтӧны. Идзассӧ личкӧны пу асыкӧн. Вылысас кисьталӧны пузьӧдӧм ва. Бӧрті тшанас лэдзалӧны 10–15 кымын йӧв кодь еджыдӧдз донӧдӧма изъяс. Наӧн пузьӧдӧны тшан пытшкас сорлалӧм юмсӧ. Пуигас веж быг лэптысьӧ; мед сійӧ дор вывтіыс оз пет, кӧдзыд ваӧн лаймӧдӧны. Быгйыс пуӧм бӧртиыс ачыс вошӧ. Сэсся лун джын кымын пуксьӧдӧны. Бӧрти вийӧдӧны ворйӧ «стырсӧ» калькнитігмоз. Петӧ чужва. Чужвасӧ лӧдӧны ворсьыс тагъялӧма кӧрчагаӧ. Сійӧ ставнас пачӧ сюялӧны. Би дорын пузьӧдӧны. Сы бӧрын «шуны» кӧдзыд кумӧ петкӧдӧны. Бӧрти тагсӧ пож пыр да ыджыд (вужйысь кыӧм) «воронка» пыр сысъялӧны. Сійӧ воддза сурсӧ (нэр сурсӧ) шуӧны «баба сурӧн». Кор сійӧ ёнджыка курдӧ, лоӧ ина сур, мужикъяслы юантор.
Чужсӧ мукӧдыс босьтӧ лавкаысь, мукӧдыс ачыс вӧчӧ. Гортса чужсӧ вӧчӧны сюысь. Сюсӧ ваын кӧтӧдасны да сутки видзӧны, сэсся лэпталасны ворйӧ да чужтӧны. Сэтысь од петӧ чунь кузьта. Бӧрти паччӧр вылӧ чукӧрӧн кисьталӧны. Сэтчӧ вевттялӧны да поньталӧны сукманӧн. Сідзи юммӧдӧны сутки-кык. Мукӧдлаын комияс юммӧдӧны пачын кӧрчагаӧ пуктӧмӧн. Бӧрти косьтасны да изӧдасны.
Ырӧш вӧчӧны рабсьыс (барда), коді кольӧ чужва вийӧдӧм бӧрын. Мукӧддырйиыс аслыс юм сюйлӧны пачӧ. Тулысын, кор кор потны кӧсйӧ, кыддзысь вийӧдӧны выль пу слӧй васӧ. Сійӧс «дораваӧн» (зараваӧн) шуӧны. Дорава гортӧ ваясны да пельсаясын видзӧны. Сэн сійӧ ачыс шоммӧ. Мукӧдыс сэтчӧ няньторъяс да таг сорлалӧны. Сэки дерт вынаджык ырӧшыс лоӧ.
Тулысын челядьяс муяс вылысь вотӧны кӧктоин (хвощи) да сёйӧны. Найӧ жӧ сабри (зорӧд) местаясысь да ластаясысь кодйӧны гӧнюш (дикая морковь). Сэсь пӧчьяс рок пуӧны. Тулыснас Емваын пожӧмысь да кыдз пуысь выль пу слӧйсӧ пуртӧн вуштӧны — лиалӧны. Сійӧ «лисӧ» сёйӧны. Кор козйӧ кутас коль артмыны (коляоз), сійӧс Емваын тшӧтш сёйӧны. Сёйӧны на улльӧв сорӧн. Тайӧ дерт коми йӧзлӧн медся важ сёянторйыс.
Челядь видз вылын юмов «няк» (йӧв няк — бобӧнянь турун) нетшкӧны да някалӧны (нёнялӧны). Тулысын сідзжӧ юмов няк ӧктӧны бадь пу йылысь (ива).
Татшӧм кодйӧм-ӧктӧм сёйӧдсӧ став йӧзыс, коркӧ важӧн сёйлӧмаӧсь.
Уналаын на комияс ниа сир да коз сир нятшкӧны. Тайӧ дерт важтор сёян пытшкысь жӧ.
Коми йӧз рочьяс пыр тшӧтш велалӧмаӧсь табак куритны да вина юны. Бур вылӧ тай велалӧмаӧсь да велӧдӧмаӧсь миянӧс.
Выль во вылӧ петігӧн да крещенньӧ дырйи Емваын кӧнтусьысь «выйдӧм» тойӧны. Тоясны-тоясны да пожналасны. Тоясны-тоясны да бара пожналасны. Сэсся паньтыр кык-куим пӧсь ва пуктасны, бара тоясны да, тоясны да чорзьытӧдзыс. Бӧрти кӧнтусь пызьыс ачыс тупыльтчыны кутас, плакаасяс. Плакаяссӧ шамраласны да гыр пыдӧсас вый кольӧ. Плакасьыс артмӧ «выйдӧм». Тайӧс тойӧны чикъялысь нывъяс нин, мусукъяснысӧ вердны. Кӧнтусь выйсӧ коми йӧз асьныс оз вӧчны, лавкаысь ньӧбӧны.
Уна во нин коми йӧз велалӧмаӧсь тшай юны. Сэтчӧ босьтӧны сакар да кӧлач. Тшайнысӧ юны быд керкаын нин эм самӧвар да тшайник.
Коми йӧз еджыд нянь да кампет кӧлач этша сёйӧны. Сэтчӧ колӧ сьӧм, да и рудзӧг няньыс абу лёк.

ПАСЬКӦМ

Коми йӧз ӧні пасьтасьӧны карса йӧз моз, роч моз. Ньӧбӧны роч ной, ситеч. Вуралӧны пинжак, ной гач, мича шапкаяс. Нывъяс да бабаяс лӧсьӧдӧны сапожкияс, мича шальяс да моднӧй платтьӧяс. Изьваын шӧвк платтьӧ новлӧны. Ӧти сэтшӧм платтьӧас мунӧ 20 метрӧдз шӧвкыс.
Этша сиктын нин коляліс важ нога паськӧмыд. Найӧс пасьтавлӧны сӧмын нин удж вылӧ ветлігӧн-мунігӧн. Дӧра эськӧ кыӧны да, сійӧ кичышкӧд вылӧ да улыс дӧрӧм гач вылӧ сӧмын тырмӧ. Эмӧсь нӧшта ас нойяс — кызъяс и вӧснияс. Вӧсни нойясысь вурӧны сукман, лаз, кӧті чӧръяс да шочыника — кепысьяс. Кыз нойсьыс вурӧны «зипун» (Емваын). Сукмансӧ вурӧны нач важ роч кафтанъяс моз. Зипунсӧ — тотара шабур моз. Профессор Смирнов И. Н. шуӧ, тайӧ пӧ кыкнансӧ комияс велалӧмаӧсь вурны чувашъяс вылысь да тотараяслысь. Миян коми йӧзлӧн дерт асланыс паськӧм вӧлӧма жӧ да, оз нин ӧні важӧнсянь вурны. Ӧти тор кольӧма важысь — лаз (лузан, лоз). Сійӧс вурӧны вӧсни нойысь. Шӧралӧны ӧти торйысь; кузяыс сылӧн ½–1 метрӧдз, пасьтаыс ½ метрӧдз лоӧ. Шӧри нюкыльтасны да шӧрас юр сюянін, «гӧрыш»-потас писькӧдӧны. Гӧрыш дорсӧ мукӧдыслӧн кучикӧн куалӧма. Пельпом вывъяссӧ кучикӧн жӧ вевттьӧны. Пытшкӧссяньыс бӧрас да водзас зепъяс вурӧны дӧраысь. Мышкуас кучиктор вурсьӧ чер новлӧдлыны. Водзсяньыс улыс помас тасма вурӧны. Тасмаыс гӧгӧр судзсьӧ да йиассьӧ (вӧняссьӧ) мӧдар лаз водзпомас. Уналӧн на ӧні эмӧсь лазъяс, кодъяслӧн ӧтлаӧ шапкакодь вурӧма. Лазйыс — зэв лӧсьыд да кокни новлантор. Рочьяслы да мукӧд йӧзлы, коді аддзывлӧмаӧсь сійӧс, зэв сьӧлӧм выланыс воӧма. Эмӧсь роч мортъяс, кодъяс вурӧмаӧсь аслыныс татшӧм лаз да Ленинградын да Мӧскуаын новлӧны.
Вурунысь гындӧны «гын» да «вальӧк». Гынсӧ додь вылӧ пуктӧны вевттьысьны. Вальӧк да гынсапӧг тӧлын новлӧны. Вальӧксӧ вӧсни нойӧн чӧръялӧны. Ыджыдджык вальӧк — мужикъяслы, дзоляджыка гындӧны — бабаяслы. Ной вылӧ да вальӧк вылӧ мунӧ вурун.
Вурун уналаын на летӧны важ ног летчанӧн. Летчаныс сійӧ кык метр кузя потш. Помъяссяньыс вез нуӧдӧма да зэвтӧма. Вез гор улас дӧра ӧшӧдӧма. Дӧра вылас вурунсӧ пуктасны да везъяс летысьыс нӧшалӧ крука дора «битокӧн». Везйыс чеччыштас да сидзӧ (инмӧ) вурунас, «брун-брун» вартӧ...
Дӧра кыӧны «станӧн». Кыӧны шабдіысь и пышкысь. Шабді дӧраысь вурӧны гожӧмся дӧрӧмъяс. Пышкысь — гачьяс да сьӧкыд удж вӧчигкежлӧ «аржи» дӧрӧмъяс, вартіг да вӧр-ваӧд ветлігкежлӧ. Уна дӧра кыӧны уна ныв челядя керкаын. Налы ӧд колӧ «приданнӧй» лӧсьӧдны. Миян век на йӧй нывъяс «приданнӧйӧн» верӧс сайӧ мунӧны.
Дӧрасӧ кыӧны кык-куим пӧлӧсӧн мичӧдӧм шӧртысь, сэки артмӧ мича «пестредь». Сэсь вурӧны пызандӧра, да пӧдушка, да вольпась эжӧд. Лёкджык пыш шӧртысь кыӧны во 20–30 сайсянь кокув дӧра (джодждӧра) джодж вылӧ вольсавны. Тайӧ ӧти «вольпась» кывйыс уна висьталӧ. Коми йӧз важӧн узьлӧны вӧлӧм кутшӧмкӧ ку вылын, кодӧс шуӧны вӧлӧм «волльӧн». Ӧні на шуӧны ош воль, кӧр воль (кӧр ку воль), лола воль, пон воль. Быд гырысь звер ку вӧлӧм «волльӧн» шуӧны. Вольсӧ сійӧ вӧлӧм узьлыны вольсалӧны, ветлігӧн найӧс вылысаныс кӧлӧдӧны (ӧшӧдӧны) ӧнія ур ку галстук моз. Волльыс вӧлӧма войын узьлыны туйӧ, лунын новлыны. «Перина» дерт важысянь велалісны вурны. Ӧні нин быд керкаын эм гӧн перина. Важӧн — гырысь звер куяс.
Уна пӧлӧс шапка новлӧны коми йӧз. Ӧні на вурӧны кӧч куысь да чань куысь. Важысянь нин дерт новлӧны кузь пеля пеж ку (кӧр ку) шапка. Вӧралысьяслӧн эм на важ нога кӧмкотъяс.
Вӧравны вурӧны «кӧті», вурӧны кучикысь куим-нёль вевсьӧн. Гожӧмын новлӧны «пышына кӧті». Пышын чӧрйыс дженьыда (весь кузяа) вурсьӧ нойысь.
Эм Емваын кӧмъяс: налӧн чӧрйыс вылӧ пон ку вурӧны. Шуӧны сійӧс «чуткӧм»; тайӧ буракӧсь зэв важся кӧмкот.
Коми аньяс да нывъяс важысянь нин «мода» кутлӧмаӧсь аслысногӧн мичмӧдны ассьыс новланторнысӧ. Быдлаӧ вӧлӧм серъяс серӧдӧны, кыалӧны, вуралӧны да ӧшӧдлӧны. Ӧні на сёрниӧ кӧ воан да юасян, висьтавласны уна важ нога серъяс йылыс. Серӧдӧны, вӧлӧм, мый сюрӧ.
Серъяслӧн асланыс нимъяс эмӧсь: тыр сер, мӧс сер, крука сер, асык сер, ань сер, борда сер, чус сер, лап сер, сумин сер, тури юр. Тайӧ нимъясыс петкӧдлӧны, мый вӧлӧм коми аньяслы сьӧлӧм выланыс воӧ, мый налы мича кажитчӧ. Мужикъясныслы мед тшӧтш сьӧлӧм выланыс воас, вӧлӧм и налысь мунӧм-ветлӧмсӧ сер пыр петкӧдлӧны да майбыртӧны лыян пӧтканысӧ налысь.
Зэв аслысногӧн пасьтасьӧны изьваса комияс. Найӧ важысянь рочьяс дінӧ да яранъяс дінӧ веськалісны да ассьыныс паськӧмсӧ ставсӧ вунӧдчисны. Мужикъяс и, нывбабаяс и тӧлын кӧр ку малича, пими да шапка яранъяс моз новлӧны. Гожӧмын бабаяс важ роч «бояринаяс» моз шӧвк платтьӧ да чышъянъяс новлӧны. Мужикъяс роч пинжак да «тройка» «гамашиӧн» кисьтӧны. Тадзи, дженьыдика висьтавны, коми йӧз пасьтасьӧны да кӧмасьӧны.

ВИДЗ-МУ ДА СКӦТ ВИДЗӦМ

Важысянь нин коми йӧз кутчысьӧмаӧсь му-виддзӧ да мӧс-вӧв видзӧмӧ, сэксянь на, кор комияс ӧтлаын овлӧмаӧсь став суоми, мари да удмуртъяскӧд. Найӧ ставныс нин тӧдӧны вӧлӧм му-видз удж, кужӧны вӧлӧм мӧс да кӧбыла лысьтыны, йӧлысь вый песны, лёкиник дӧра кыны, аслыс да скӧтлы керкатор да пыртас керны; узьлынысӧ чом да вон ӧшӧдлыны.
Ми ӧні огӧ на тӧдӧ ыджыд-ӧ вӧлӧма став оланіныс (территория) комияслӧн, огӧ на тӧдӧ, кор найӧ войвылӧ веськалӧм бӧрти видз-му уджавны кутчысьӧмаӧсь.
Важ пӧрысь пӧль пӧльяс (прадедъяс) дерт ньӧвъя вужйӧн лыйсигас да чери кыйигас эз зэв радейтны му-видзтӧ. Сэки налӧн сёяныс сідз на вӧлі дӧвӧля тырмӧ. Ветлӧдласны-ветлӧдласны местаысь местаӧ, аддзасны вӧравны туян звера да пӧткаа ин. Сэтчӧ лэчьяс вӧчаласны. Кыйсясны во кык-куим, сэсся бара водзӧ мунӧны. Кӧн кодлы лӧсьыд кажитчӧма овны, сэтчӧ и овмӧдчӧны, сэн вӧралӧны. Некор зык ни кось места вӧсна абу тӧдлӧмаӧсь комияс. Кор рочьяс (700 во сайын ӧнісянь) аддзысьӧмаӧсь комияскӧд, сэки комияс быдӧн нин вӧлӧм олӧны асланыс сиктъясын, быдӧнлӧн нин видз-му да скӧт вӧлӧма. Мый серти комияс велалӧмаӧсь му-видз дорын уджавны, ӧнія учёнӧйяс оз на тӧдны бура. Смирнов И. Н. шуӧ — комияслӧн пӧ йӧзыс уна содіс, эз кут тырмыны прӧмысыс. Сы вӧсна найӧ видз-муӧ кутчысисны. Кеппен Петыр шуӧ: «Суомияс да комияс пӧ видз-му уджавны велалісны водзджык немечьясысь да рочьясысь. Найӧс пӧ на суомияслы тшӧтш лои гӧрны да кӧдзны велӧдны». Учёнӧй Алквист шуӧ — суомияс пӧ велалӧмаӧсь рудзӧг-сю кӧдзны немечьяслысь. Став учёнӧйыс, кодъясӧс ме казьтылі, шуӧны — прӧмыс пӧ эз кут тырмыны, йӧзыс содісны да пӧтӧсыс налы бура эз кут шедны. Сы вӧсна лои тшӧтш коми йӧзлы му-видзӧ кутчысьны, вӧравны кутісны да быд вӧралысьлы аслыс лои «угоддьӧ» лӧсьӧдны да сійӧс кутны. Медводзын бур гӧрӧм да кӧдзӧм дерт эз вӧв. Ӧти кутшӧмкӧ кушджык нӧрыс (вывтас) сотасны вӧлӧм да сэтчӧ и кӧдзасны. Сэтшӧм видз-мусӧ ӧні на вӧдитӧны. Сэтшӧм мусӧ да оланінсӧ вӧлӧм шуӧны тыла уджалӧмӧн, тылаӧн. Ӧні на миян эмӧсь сиктъяс, шусьӧны сэтшӧм нимъясӧн («Тыла» — Емваын). Важӧн му уджавны кутчысьысьяс ставныс вӧлӧм тыла вӧчӧны. Тыла — сійӧ биӧн сотӧм кушин. Сэтчӧ вӧлӧм сю кӧдзӧны. Ӧні на йӧзыд шулӧны: «Сійӧ пӧ сэтчӧ бара тыла вӧчӧ». Оласны-выласны сэтшӧм тыла дорас во куим-нёль. Муыслӧн выныс бырӧ, сюсӧ оз кут вайны да, комияс бара выльлаӧ тыла сотӧны, выльлаӧ овмӧдчӧны. Сэки вӧралӧм сорӧн уна кӧдзны вӧлӧм оз ков. Муыд на син водзын нинӧм кодь вӧлӧма. Сэки коді кытчӧ окотитчас, сэтчӧ тыла ректас, некод торкысь абу вӧлӧма. Выль ректас вӧчӧмысь, ылӧджык кӧ местасӧ бӧрйӧны, ӧні на некод оз кут, оз бӧр косӧд, оз пикӧд. Сёрӧн нин велалӧмаӧсь комияс кӧдзны мусӧ гӧрӧмӧн. Коркӧ сэсся куим пеля кӧдзасъяс вӧдитны мӧдӧмаӧсь кужны, му вын петкӧдны. Сюсӧ вундасны да идзассӧ му вылас сотӧны вӧлӧм. Кор вӧвъяслы да мӧсъяслы гид керӧмаӧсь, налы вольӧс вылӧ идзассӧ пыртлыны кутӧмаӧсь. Ӧні на мукӧдыс идзас пыдди нитш да коз пу рой да лыс вольсалӧ. Идзассӧ му вылас сотӧ. Важӧн дерт скӧт йывсьыд эз зэв тӧждысьлыны. Найӧ узьлӧны вӧлі керка дорас. Мукӧдыслӧн ыжъяс да куканьяс мортъяскӧд ӧтлаын узьлісны. Ӧти мортлы дерт сьӧкыд вӧлі муӧ кутчысьны. Уджалӧны вӧлі семьяӧн. Нывбабаяслы видз-му удж векысянь унджык сюрліс. Мужикъяс векджык кыйсьыны ветлісны.
Код кытчӧ тыла вӧчис, мӧд семья сылы вӧлі нинӧм оз шу. Орччӧн ли, бокӧджык ли мӧд олысьыс тшӧтш мӧдас кӧдзны сю, аслыс тыла сотас. Сідз важӧн му-видзсӧ босьтавлӧмаӧсь. Шуӧны вӧлӧм: уджавны кӧ верман, кӧн колӧ, сэні и уджав. Сэтысянь и шуӧны комияс: «Муыс ӧд быдӧнлы ӧткодь, енлӧн». Ӧні на уна видз да му ӧтвыв уналаын вӧдитӧны. Ставыс уджалӧм помын. Уджалан кӧ, тэд «пай» ӧтмоз жӧ локтӧ. Коми йӧз важысянь нин зэв ӧтвылысь овлӧмаӧсь. Ӧтвыв муяс-видзьяс керлӧмаӧсь. Ӧти корӧсысь нянь сёйлӧмаӧсь, ӧти сабриӧ (зорӧдӧ) турун пуктылӧмаӧсь. Оз вӧлӧм норасьны мӧда-мӧдныс вылӧ, шуам, кор ӧтиыслӧн унджык уджалана вермысь челядьыс да лоӧ уджавны мӧдыс вылӧ, кодлӧн уджалысьясыс томӧсь на либӧ пӧрысьӧсь нин. Гырысьлы и поснилы сетӧны вӧлӧм видз вылын «пай». Му вылын уджалігӧн ӧтмоз янсӧдӧны (торйӧдлӧны) сёйӧд. Ӧні на Емваын да Йӧвваын гожӧмын видзьяс вылас (Прокопьев лунӧ) юксигкежлӧ кӧ кага чужас, видз вылас сетӧны сылы ӧткодь «пай». Мукӧдыслӧн бура ытшкысьыс ӧти морт, а пайсӧ босьтӧны вит-квайтӧн. Немтор некод оз шу, оз пинясь. Сідз сэн мунӧ воысь воӧ важысянь.
Ӧні, кор тайӧ сё восӧ тыртігӧн коми йӧзыс содіс, уналаын, важ сиктъясын, матысдорӧ муӧн да виддзӧн сьӧкыд лои паськӧдчыны. Ю доръясын дась, ва босьтлан, видзьяс этшаӧсь, му колӧ ылӧ ректыны. Ректыны, кыдзи ӧнӧдз ректісны вӧртӧ пӧль пӧльясным, дерт зэв сьӧкыд. Видз вылӧ вӧртӧминъяс корсьӧны ю доръясысь. Сідз корсигмозныс, асьныс оз тӧдлыны, катӧны вывлань, пырӧны посни юясӧ. Емватассаяс мунӧны ӧні 100–300 километр сайӧ. Гожӧмсӧ пуктӧны турун вӧчӧм вылӧ. Ар воас да, сійӧ турунсӧ кылӧдӧны пур вылын. Коми йӧзлӧн асланыс няньыс оз тырмы, вайӧны бокысь, Сибырысь да Украинаысь. Вайӧны 25 000 тоннаысь уна.
Ӧні миян быдӧн нин видзӧны мӧс, вӧв да ыжъяс. Порсьясӧс да кӧзаясӧс видзӧны этшаӧн на. Мӧссӧ этша на зэв видзӧны.
Видз-мусӧ во сё гӧгӧр на сӧмын пӧраысь пӧраӧ юклӧны. Важ ректасъяссӧ водзті юклывлісны 40 во мысти, бӧртиджык сэсся 30 во мысти душӧ сюйны кутісны. Душсӧ сетӧны вӧлі сӧмын мужикъяслы да зон кагаяслы. Бабаяслы сетӧны, кор найӧ вӧлі арлыдӧ воасны. Мукӧдлаас налы некор оз сетлыны мусӧ, сетлісны сӧмын видзтор. Уна ныла семаяс ӧти мужикыслы зэв вӧлі сьӧкыд овнысӧ, эз кӧ вӧв сылӧн лӧсьӧдӧма ректасъяс. Душыс вылӧ бӧрти кутӧмаӧсь сетны 1/4 десятина. Юксигас мусӧ донъялӧны куим сортӧн — бур, шӧркост, лёк, вынтӧм му. Видзсӧ сідз жӧ вӧлӧм донъялӧны.
Кор мӧдасны юкны, донъяласны мусӧ-видзсӧ да, кодлӧн эм лишнӧй, сійӧс петкӧдӧны, чинтӧны сылысь. Мӧд ним вылӧ пыртӧны. Юксьӧм йывсьыс ми тӧдам: Коми обласьтын вӧлӧм воӧ 1/4 десятина ӧти душ вылӧ (кӧн муыс этшаджык). Мукӧдлаас, кӧн муыс унджык, вӧлӧм воӧ 1 десятинаӧдз.
Ӧтмоза нывбабаяслы кутісны видз-му юкны революция бӧрын. Революцияӧдз видз-мусӧ юкӧны вӧлӧм коркӧ важӧн 20 во мысти, бӧрти кутӧмаӧсь 15 во тыригӧн, 1910-ӧд восянь — ӧтилаын 12 во мысти, мукӧдлаын 10 во мысти. Ӧні быд сельсӧветлӧн неыджыд запас (фонд) эм. Сэтысь сетӧны быдӧнлы, кодлӧн кага чужас. Кулӧмъяслысь бӧр запасӧ петкӧдӧны.
Важысянь нин вундан да ытшкан кадӧ, мед ӧдйӧджык курыштны сюрӧ, вӧчлӧны помечьяс. Помечсӧ лӧсьӧдӧны праздник лунӧ. Коралӧны ныв-зонмӧс. Налы неуна дон мынтӧны да рытнас бура сурӧн да винаӧн юкталӧны. Мукӧддырйиыс нывъясыс ӧттшӧтш вундӧны, куртӧны и ытшкӧны. Мукӧдлаас зонъяссӧ ытшкыны ыстылӧны, помавны эштӧдтӧм видзьяссӧ, нывъяс му вылын вундӧны. Рыт кежлӧ зонъяс воасны да му вылӧ, нывъяс дінӧ, чумалиасьны мунӧны. Сэки найӧ ёна сьывлывлӧны. Рытнас нывъяс гортаныс вӧччыны ветлӧны. Сёйӧм-юӧм бӧрын ёна йӧктӧны да гажӧдчӧны асъя войӧдз. Помечас волывлӧны 10 да 20 мортӧдз.
Зэв гажаа Емва вылын турун вӧчӧны ылыс видзьяс вылысь. Прокопей лун кежлӧ Тыласа, Сёськаса, Ыбса да Кониса йӧз катӧны пыжӧн Емва йылӧ, Йӧвваӧ. Сэні эмӧсь «оброчнӧй» видзьяс, мынтынысӧ эськӧ донтӧм да турунсӧ гортӧдз вайныс да кылӧдныс ылын. Катасны сэтчӧ, видзьяс вылас пыжӧн куим-нёль лун.
Сэні сійӧ видзьяссӧ ӧтвылысь ытшкӧны да куртӧны. Пайсӧ сетӧм йылысь ме водзын висьталі нин. Пай босьтігас зэв гажа овлӧ. Нывъяс да зонъяс сьылӧны-йӧктӧны, ворсӧны да гудӧкасьӧны. Выль гӧтыръясӧс важӧн вӧлӧм пӧрччӧдӧны да купайтӧны. Пӧрысьджыкъяс видз йылысь сёрнитӧны да донъялӧны, кодіджык да кутшӧмджык видз туруна, сэтчӧ лишнӧй морт сюйӧны пайсӧ сеталігӧн.
Дженьыд гожӧмыд пырджык тэрмӧдлӧ ытшкӧм-куртӧмсӧ да вундӧмсӧ крестьянаыдлысь. Сэтчӧ на ещӧ уна зэр сулывлӧ. Мича поводдя дырйи узьны бура оз вермывны, — ӧтарӧ тэрмасьӧны.
Важысянь нин нуӧдӧны быдсяма поводдя тӧдмалӧм. Бур-ӧ-лёк поводдя лоӧ, тӧдӧны кымӧр серти, уна ногӧн. Джыджъяс кӧ улі лэбалӧны — зэра лоӧ, ыжъяс кӧ баксӧны — зэр. Кӧк водз дугдас рытын кӧкны — лёк поводдя водзын.
Ӧшкамӧшка мисьтӧма петӧ — дыр сулалана лёк поводдя. Чеччась (лягушка) сьӧдасьӧ — зэр. Вӧтасян кӧ керка сотчӧм — кӧдзыд. Мыёлдін сиктын тусяпу (можжевельник) увнас кералӧны да керкаын видзӧны. Кор лёк поводдя лоны кутас, увйыс ылыстчӧ пусьыс. Бур поводдя кежлӧ — увйыс матыстчӧ пу дорланьыс. Тайӧ аскоддьӧм коми барометр.
Изьваса комияс уна кӧр видзӧны. Найӧ Емваысь петӧм йӧз. Сар Иван Грознӧй дырйи Новгородысь волӧма роч морт, Ласка нима. Сійӧ емвасаясӧс нуӧдӧма Изьва вылӧ. Сар Микаил Педӧрӧвич дырйи Изьваӧ овмӧдчысьяслы сетӧмаӧсь Мӧскуасянь грамота. Грамота кузяыс вӧлӧм ставнас Изьва ю на киӧ сетсьӧ. Изьвасянь комияс веськалісны яранъяс дорӧ тундраӧ. Водзынсӧ сэн найӧ вӧралӧмӧн да чери кыйӧмӧн унджыксӧ пӧткӧдчылісны. Кӧрсӧ вӧлі яй вылӧ да паськӧм вылӧ кыйӧны вӧрысь. Бӧрти асьныс босьтчӧмаӧсь видзны. Воӧмаӧсь яранъяс дінӧ да мукӧдыс налысь неуна ылӧдлӧмаӧсь, кодсӧ ньӧбӧмаӧсь. 120 во сайын на став кӧрыс Изьва комияслӧн вӧлӧма 160 000 гӧгӧр. Кӧрыс налӧн ёна содӧма 1840–1895-ӧд во коласын. 1900-ӧд восянь найӧ кӧрсӧ вузавны мӧдӧмаӧсь. Кӧр кусӧ замшаӧ кутӧмаӧсь пӧртны, том кӧр куяссьыс шапкаяс да мый да вурӧны. Кӧр яйсӧ Питирӧ да Кардорӧ волӧм купечьяс пыр вузалӧны.
Ӧні став кӧрыс Изьваса да мукӧд комилӧн ӧти миллион гӧгӧр воӧ.
Кӧрсӧ видзигӧн уна кыв велалӧмаӧсь яранъяслысь. Додьяссӧ, сийӧссӧ, уна мукӧдтор яранъяс моз жӧ велалӧмаӧсь вӧчны.
Кӧр видзны зэв сьӧкыд. Кӧрлы эськӧ уна сёян оз ков, сійӧ ачыс тӧлын лым улысь корсьӧ еджыд нитш (яла), сӧмын найӧ зэв висьысьӧсь. Висиганыс ёна кулӧны. Сэсся кӧинъяс зэв уна кӧр джагӧдӧны. Кӧинъяс тундраас зэв уна да аслыссяма гырысьӧсь, Сибырсянь веськалӧмъяс. Ӧні, революция бӧрын, кӧр видзысьяс вӧсна кутісны ёна тӧждысьны. Сэтчӧ восьтісны больнича да Институт, кытысянь кӧръяссӧ висьӧмысь прививкаалӧны да лечитӧны. Яранъяслы, кодъяс Коми обласьт улын олӧны, налы дерт тшӧтш отсӧг сетӧны: няньӧн, школаӧн, пельшарӧн, кӧрнысӧ прививкаалӧмӧн.
Тундраын ветлысь комияс пасьтасьӧны, кӧмасьӧны дзик яранъяс моз. Олӧны чомйын яранъяс моз жӧ. Ӧні яранъяслӧн да комияслӧн сэні асланыс кооператив эм. Сэтчӧ найӧ сетӧны кӧр ку да мукӧдтор. Сэн эмӧсь и тундраса сӧветъяс.

ВӦРАЛӦМ

Эз вӧв сэтшӧм кад коми йӧз олӧмын, кор найӧ эз вӧравны. Вӧралісны векысянь, и ӧні на вӧралӧны. Ӧні шӧркоддьӧма кӧ став прӧмыс донсӧ юкны, ӧти мортыслы вӧралӧмысь усьӧ 8 шайтӧн. Ӧні тайӧ воясӧ быдсяма звер куяссӧ обласьтысь нуӧны 2 миллион дон. Вӧралӧны Емваын, Сыктыв вожын, Удораын, Изьваын. Став вӧралысь Коми обласьтын 13 000-ӧдз матысмӧ.
Джуджыд парма пыр дзиръянасигтыр коми морт ветлӧ — лыйлӧ да кыйӧ уръясӧс, ручьясӧс, ошъясӧс, анчаясӧс (норкаясӧс), туланъясӧс (куничаясӧс), сьӧдбӧжъясӧс (горностайясӧс), рысьясӧс, кӧчьясӧс. Ӧти вонас урсӧ кыйӧны 700 000-ысь уна. Сьӧдбӧж кыйӧны 40 000-ӧдз, кӧчсӧ 40 000-ысь уна, ручсӧ 3000-ӧдз, ошсӧ — 400-ӧдз. Сьӧласӧ нуӧны миянладорысь 200 000 гозйысь уна. Бур пон да пищаль вӧралысьлӧн — став добраыс. Вӧрын ветлыны во 50–60 сайын лӧсьӧдӧмаӧсь маткаяс (компас). Ӧні унджыкыс ветлӧны маткатӧг. Войвывсӧ да лунвывсӧ тӧдӧны пуяс кузя. Увъяджык бокыс козлӧн да пожӧмлӧн петкӧдлӧны лунвыв.
Ӧні на пӧрысь вӧралысьяс ньӧбасны берданка да томансӧ вежӧны сылы «кремнёвкаысь». Вӧрас дядьӧыд ур да сьӧласӧ лыйны зарадсӧ пуктӧ лыянторсӧ аддзӧм бӧрын. Унджык прӧмыссӧ сійӧ тӧдӧ водзвыв пон увтӧм сертиыс.
Бур пон вӧралігӧн медся дона. Коми вӧралысьяслӧн важысянь нин асланыс кутшӧмкӧ пон «пӧрӧда» лӧсьӧдӧмаӧсь. Понъяс неыджыд пеляӧсь, зэв сӧна да ён кокаӧсь, гӧнныс дженьыд да сук.
Бур понйыс быд лыянтор вылӧ увтӧ аслыссямӧн. Сы кузя вӧралысьяс тӧдӧны, уна-ӧ колӧ «зарад» пуктыны. Гортас, вӧралігас векысянь вӧралысь морт зэв радейтӧ ассьыс понсӧ. Войдӧр вердас понсӧ, ачыс бӧрвылас сёяс. Вой улӧ сылы аскӧдыс жӧ вольпась вольсалӧ да водтӧдӧ. Бур увтысь пон ӧні на сулалӧ зэв дона, мынтӧны 20 да 40 шайтӧдз.
Важысянь нин коми йӧз велалӧмаӧсь зверсӧ да пӧткасӧ кыйны чӧсъясӧн, лэчьясӧн да налькъясӧн. Пищальӧн вӧралӧмлы абу на жӧ уна во, во 300 кымын сӧмын. Лыйсьӧны вӧлӧм 300 во саяс ньӧвъя вужйӧн. Ӧні на кодсюрӧлӧн, дерт ӧтка йӧзлӧн нин-а (Удораын, Висерын, Емваын) эмӧсь кӧч ньӧвъяс да вужъяс. Важ вӧралысьяс ӧні на бура помнитӧны, кыдзи налӧн айясныс да дедъясныс лыйсьылӧмаӧсь ньӧвйӧн да вужйӧн.
Ошъясӧс кыйӧны ӧні гуысь, мукӧддырйиыс — паныдасигӧн. Вӧчлӧны ӧтпыр-ӧтпыр гӧгӧртӧм (облава) уна мортӧн. Эмӧсь зэв сюсь да бур ош виысьяс. Ӧти мортыс ас нэмнас вилӧ ӧтнас кызьысь да комынысь уна. Емваын эм ош кыйысь Кон Педь, сійӧ ӧтнас нэмнас кыйӧма 40 ош.
Ошкӧс да кӧинӧс ӧні на кыйӧны кляпчаӧн. Сійӧс вӧчӧны кер помӧ. Кер помыслысь шӧрсӧ джынйӧдзыс кодъясны. Помъясас розь писькӧдӧны. Ӧтар-мӧдар помъяссяньыс гартӧма гез, либӧ кӧр сӧн пысалӧны. Палич помас куим-нёль йыла кӧрт пинь (азьлас кодь) тувъялӧны. Палич помсяньыс вӧй нуӧдӧны. Вӧяс крукасяс коркӧ ошлӧн кокыс. Да сы вылӧ кӧрт пиня паличыс сатшнитӧ.
Ручӧс кыйӧны капканӧн да пищальӧн. Кӧчьясӧс неважӧн на кыйӧны вӧлі гуӧн. Кодъясны гу 1½ метр судта. Гу пасьтаыс 1 метр. Гу вом вылас росъяс пуктасны. Гу дорсяньыс гу вом вылас зӧр кольта бедь йылысь ӧшӧдӧны. Кӧч кольтаӧ судзӧдчигӧн гуас усьӧ. Сэсь бӧрсӧ оз вермы петны.
Туланӧс (куничаӧс) налькйӧн кыйӧны. Сьӧдбӧжлы (горностай) вӧв сиысь лэч вӧчӧны да сійӧс тувъявлӧны рамаӧ. Сьӧдбӧж зэв горш шыръяс вылӧ. Вӧралысьяс казялӧмаӧсь сылысь «чӧскыд сёянсӧ» важысянь. Кӧн шыр ветлӧ, сы кок туй кузя мыр дорӧ да пу дорӧ лэч пуктыссьӧ. Мукӧдлаын коми йӧз пуктӧны сылы жӧ «черк» да «дзуг». Тайӧясӧс керӧны нальк моз жӧ. Куим дорсӧ налысь ящикалӧны. Ящик пытшкас вуж ладмӧдӧны. Шедігас вужйыс сьӧдбӧжсӧ личкӧ, ӧти пӧвсӧ топӧдіг моз. «Черк» комияс велалӧмаӧсь вӧчны остякъяслысь да вогулъяслысь. «Черк» нимыс — кывйыс остякъяслӧн.
Сьӧлаӧс да байдӧгӧс кыйӧны лэчкӧн да лыйӧмӧн. Найӧс уна ногӧн ылӧдлӧны. Лэчьяссӧ найӧс кыйны муӧ, вӧрӧ, пуӧ, быд дорӧ быд ногыс ӧшлӧны.
Таръясӧс да дозмӧръясӧс чӧскӧн кыйӧны. Чӧс вӧчӧны плакаысь. Мукӧддырйиыс кык кокни плака нарвитӧны. Плака помыс лэптыссьӧ сёр вылӧ. Сёрйыслӧн ӧти помыс пуктысьӧ ӧтар тув вылӧ, мӧд помыс дзоля сёр вылӧ (карнан) пуктыссьӧ. Дзоля сёр помыс сиассьӧ кык сюръя коласас талянӧн. Ӧти угоддьӧ вылас овлывлӧ мукӧдыслӧн 200 да 700 чӧскӧдз.
Койтӧн кыйсьӧны тулысын, кор лым чарӧмасьны мӧдас. Вӧчӧны кык нога койт: ыджыд и дзоля. Ыджыд койтыс километр кузьта-пасьтаа, дзоля койтыс керка пасьтышта. Койтыс сійӧ йӧр кодь. Йӧр моз козйысь потшӧс вӧчӧны. Мед таръяс койтіганыс (нӧйтчиганыс) пырны-петны вермасны, налы колялӧны розьяс. Розьяс дорас лэчьяс пукталӧны. Вӧралӧны коми йӧз горт дорын и ылыс вӧрын, километра 50–100–400 сайын гортсяньныс. Вӧралӧны арын да водз тулысын. Ылыс вӧрын быд вӧралысьлӧн эм угоддьӧ. Сэні сылӧн аслас керка, лобӧсъяс да тшамъяяс. Угоддьӧыслӧн ыдждаыс, гӧгӧр кӧ босьтны, лоӧ 50–70 километр кузьта-пасьтаа. Сэтчӧ вӧралысь вӧчӧ чӧсъяс, пукталӧ лэчьяс. Мӧд морт кӧ воас, мунігас сэсь вермӧ лыйны ур да сьӧла. Лэчьясӧн вӧдитчыны сылы оз позь.
Мукӧдлаас вӧравны мунӧны артельӧн. Артельыс бӧрйӧ юраӧс. Мый кыясны-виасны, ставсӧ ӧтмоз юкӧны. Туяс ветлігӧн некод оз дышӧдчы: ӧти пес вайӧ да би пестӧ, мӧд рок пуӧ, коймӧд — вольпась лӧсьӧдӧ. Сэтшӧм ветлӧдлігъясӧн бисӧ ыджыда пестӧны, шуӧны сійӧс «ноддяӧн». Сы вылӧ кык кос конда пӧрӧдасны. Ӧти кондаыслысь шӧрсӧ чагйӧн лӧсыштасны. Сэтчӧ би ӧзтасны. Мӧд кондасӧ вылысас пуктӧны. Ноддя бердын узьлӧны вӧрын, керка кӧ абу. Вӧрас мунігӧн запассӧ кузь доддьӧ, «нартӧ» (норт) сӧвтӧны. Сійӧс лямпаӧн кыскӧны, мукӧддырйиыс пон отсалӧ. Вӧравны мунігӧн босьтӧны вӧралысьяс кос нянь, панов, пызь, сакар, тшай, табак, порока-свинеча, дрӧб. Босьтӧны сы мында, мед ветлӧдлігчӧжныс тырмас. Мукӧдыс ӧні на истӧг пыдди вӧрын тшак да, тыв кӧрт да, биа из вӧдитӧ, вӧрӧ мунігӧн сійӧ торъяс жӧ новлӧдлӧ.
Кыйсьыны петігӧн вӧралысь морт вӧр керкаӧ дась кольӧ пес, ва да сёян. Кодкӧ кӧ волас, пыралас лэччиг-мунігмоз мӧд тӧдтӧм вӧралысь, сійӧ мед ӧдйӧджык вермас шонтысьны би шедӧдны да сёйны. Мунігас шойччысьыс ачыс сы местаӧ бӧр пес вайӧ вӧр дорысь. Мед тӧдасны, кытчӧ сійӧ мунӧ, кольӧ пас: урбӧж — гортӧ кӧ лэччӧ, кайӧ на кӧ — пестор ли пуля.
Вӧралысьяс вӧрад дырсӧ ветласны да быдторсӧ вермасны висьтавлыны. Налы пӧ вӧрсаыс петкӧдчылӧ, вӧрсаыскӧд тышкасьӧны, вӧрсаыс мича нылӧн на дорӧ волывлӧ, мукӧддырйиыс пӧ, вӧралысь гӧтырас пӧртчас да, вӧралысьяс оз и тӧдны, мый сійӧ вӧрса. Сыкӧд узьлӧны и олӧны. Бӧрти нин коркӧ казяласны. Вӧрса налысь и прӧмыснысӧ гусявлӧ. Зэв быдсяма тешкодьяссӧ висьтавласны. Да ӧд найӧ шуӧны, збыль пӧ эм вӧрсаыс! Пон висьмас-ӧ, пищальӧн лыйис да эз сидз-ӧ, вӧралысь век чайтӧ — кодкӧ пӧ вомдзаліс, кодкӧ пӧ дзугис. Дерт коми морт велӧдчытӧм, уна оз тӧд, мый наука висьталӧ. Сы вӧсна и став полӧмыс да кажитчӧмыс. Некутшӧм «вӧрса» дерт абу. Важӧн вӧлӧмаӧсь пӧ кӧлдунъяс. Вӧраліганыс пӧ аддзысясны да ёрта-ёртныслысь прӧмыссӧ угоддьӧсьыныс вомдзалӧмӧн да тунъялӧмӧн вӧтлӧны да понъяссӧ тшыкӧдӧны. Мыйкӧ ӧд мойднысӧ колӧ! Эз кӧ ӧд немтор сэсся висьтавлыны, налы зэв гажтӧм вӧлі овнысӧ. Ӧні висьтавласны да гажсӧ, инӧ, этша керасны. Том вӧралысьяс ӧні, «вӧрса» кӧ волас, сылы тшын петкӧдласны.

ЧЕРИ КЫЙӦМ

Уна чери, вузалӧм вылӧ, кыйӧны сӧмын Печӧраын. Сэсся быдлаын, кӧн кыйӧны, шедӧ сӧмын аслыныс стӧч сёйны вылӧ. Емватассаяс неуна, 2240 килограмм мында, лёль вузалӧны. Вузавнысӧ кылӧдӧны Емдінӧ да Сереговӧ.
Печӧраса комияс вузалӧны вӧлӧм революцияӧдз 170 000 пуд чери.
Черияс миян абу уна пӧлӧс да сэсся зэв донтӧмӧсь. Кыйӧны сир, ёді, налим, мык, кельчи, сын да ёкыш. Неуна шедлӧны кебӧсъяс, комъяс да стерлядь. Стерлядьсӧ кыйӧны сӧмын Эжва вылын. Сэтчӧ сійӧ веськалӧма Камасянь, кор кодйӧмаӧсь (1832-ӧд воӧ) канал. Сімдор тыысь сэтчӧс йӧз кыйӧны уна йӧрш, сир да кельчи. Найӧс Емва вылӧ вузавны петкӧдӧны.
Чери кыйӧны коми йӧз нэмнысӧ нин. Кыйӧны уна ногӧн: вугырӧн, сакӧн, тывйӧн, сырпӧн, октымӧн, гымгаӧн, азьласӧн (кыбӧмӧн). Важӧн вугырсӧ вӧлӧм вӧчӧны лыысь да пуысь. Бӧрти велалӧмаӧсь кӧртысь вӧчны. Ӧні на октымӧ и пуктӧны лы вугыръяс. Вӧчӧны унджыксӧ ыж кок лыысь.
Азьлассӧ дорӧдӧны ӧні кузнечаын. Важӧн азьласыс вӧлӧма ӧти вожа. Ӧні на мукӧдыс беддьӧ (зібйӧ) йыла пурт кӧрталас да лунын «ӧбед» кыйны лэччывлӧ видз вӧчигӧн. Азьласӧн кыйсьӧны унджыксӧ войын. Мед ва улысь тыдалӧ, пыж нырӧ сувтӧдӧны кыбан кӧрт (кӧзла). Сы вылӧ пестӧны сира конда пес (сирӧд). Веслянаын (Емва) ӧні некымын том кыйсьысьяс пес местаӧ кирпич карасинӧн кӧтӧдӧны да кыбан кӧрт вылӧ ӧшӧдӧны. Ӧти кирпичас «юктӧдасны» кык литр карасин. Сійӧ войбыд тырмӧ. Сотчӧ зэв югыда.
Гымгасӧ керӧны вӧсни юкалӧм пожӧм сартасысь (дзавйысь). Гымгаыслӧн вомыс овлӧ гӧгрӧс, мукӧддырйиыс нёль пельӧса. Бӧрланьыс дзав йывъясыс ӧтлаасьӧны. Черияслы пырны пытшкӧсас дзоля гымга йитӧны. Сэт сійӧ стӧч пырнысӧ вермӧ, бӧр петӧмсьыс дзав ёсь йывъясыс паныдалӧны. Гымгасӧ кольӧдӧны тшуптӧ. Тшупсӧ вӧчӧны зорйысь да майӧгысь ю вомӧн. Векни юясӧд берегысь берегӧ вуджӧдӧны, ставнас потшӧны. Зоръяссӧ тувъявлӧны орччӧн-орччӧн. На коластті вермас петны сӧмын ичӧт чери. Гырысьыс дерт веськалӧ гымга вомӧ.
Чери кыйӧны уналаын сакӧн. Сакӧн да тывйӧн коми йӧз велалісны чери кыйны во 200 сайын. Важӧн тывъя-сырпа эз тӧдлыны. Саксӧ вӧчӧны шӧртысь да роч сунисысь. Кузьта-пасьтаыс сылӧн ӧткодь: ӧти сыв. Сак бӧрас «гыд» (мотня) кыйӧны, мед сійӧ бӧрвыв кольӧ черисӧ лэптігӧн. Саксӧ ӧшӧдӧны кузь потш вылӧ (сак потш), потш помас вомӧн сыв кузя дзоля бедь розьӧдӧмӧн сюйӧны. Бедь помъясас да сак потшас йитӧны саксӧ. Сакӧн чери кыйӧны гудыр ваысь йи кылалігӧн да йи мунігӧн, да гудыр юясысь.
Сырпӧн кыйсьӧны Емваын, Изьваын да Печӧра ю вомын. Эмӧсь лёль сырп да кебӧс сырп. Сырп ыджыд сак кодь. Сійӧс ӧшӧдӧны кык потшӧ. Сырпигас кылӧдӧны нёль мортӧн. Найӧ кывтӧны кык пыжын. Бӧрсаясыс сырпсӧ кутӧны да черисӧ вӧй кузя кывзӧны, нырсаясыс пыжсӧ кылӧдӧны, сынӧны-курасьӧны ӧпаснӧйӧн.
Кулӧм, тыв да ботан (трегубеч) комияс вӧчӧны рочьяс моз. Мукӧдыс дасьӧс босьтӧ лавкаысь. Эжваын эмӧсь зэв гырысь тывъяс. Судзӧны Эжва пасьтаыс. Печӧраын эмӧсь тывъяс, кодъясӧс паракодъясӧн кыскалӧны. Тыв дорын унаӧн вӧдитчӧны.
Артельӧн кыйсигӧн черисӧ ставыслы пайӧн юкӧны. Мукӧддырйиыс пайсӧ сетӧны пыж вылӧ. Дас пыжа кӧ вӧлі, дас пельӧ юкӧны черисӧ. Тывйыс кӧ ӧти мортлӧн, сылы тыв вылас лишнӧй пай ли пай джын сетӧны.
Вуграсьысьяс кыйсьӧны лӧнь инысь. Визув инӧ вӧчӧны «сайва» (сайӧд). Ваас кык-куим зор тувъяласны. Тувъяс катыдладорсяньыс лыс да бадь лэдзӧны. Сэки тувъяс кывтыдладорас ваыс лӧнь кодь лоӧ. Сэтчӧ «сам» (приманка) коялӧны: рысь, нямлялӧмӧн няньторъяс.
Азьласӧн медуна да сюся кыйӧны изьваса комияс. Сэн эмӧсь кыйсьысьяс, азьлассӧ шыбитӧны кык-куим сыв сайӧ да инмӧны черилы бокас.
Чери кыйӧны ёнджыка тулысын да арын. Гожӧмнас дерт кыйӧны жӧ да, сэки стрӧкаыс (прӧст кадыс) этшаджык сюрӧ: сэки видз куртӧм-ытшкӧм да мувывса удж донаджыкӧсь.

КОТЫР ДА РӦДВУЖ

Коркӧ коми йӧзлӧн важӧн олігӧн некутшӧм семья ни котыр абу бура вӧвлӧма. Эня-аяыс вӧлӧм ӧтлаасьласны, сэсся янас олӧны. Челядьяс вӧлӧм быдмӧны кыдз сюрӧ. Мам абу бура найӧс радейтлӧма да быдтылӧма. Быдтӧны вӧлӧм став эньясыс челядьнысӧ ӧтвылысь. Во тыригӧн коркӧ айясыс вӧлӧм матыстчыласны. Лун вит-квайт ли унджык ӧтлаын эньяскӧд колляласны да бара асланыс оланінӧ мунасны. Дерт найӧ век кыйӧны-виӧны вӧлі звер пӧтка, чери. Эньяслы вайӧны сёян пемыдгорувнас. Эньяс тӧдӧны нин ваян кадсӧ, пышйывлӧны вӧр дорӧ, отсавны лэччӧдны айяслысь вайӧмторнысӧ. Ӧні на коми кыв пытшкӧ кольӧмаӧсь кывъяс «ай» да «энь». Айнас ӧд миян унаӧс шуӧны. Дедтӧ — пӧрысь айӧн шуӧны, гӧтырыслысь батьсӧ зятьыс шуӧ «айка», мужикыслысь батьсӧ гӧтырыс шуӧ «айкаӧн» жӧ. «Энькаӧн» зятьыс шуӧ ас бабаыслысь мамсӧ, сылӧн бабаыс сылысь мамсӧ шуӧ «энькаӧн» жӧ. «Ме» мамлысь батьсӧ шуа «ыджыд айӧн». «Ме» батьӧлысь ыджыдджык воксӧ шуа «унайӧн». Чойяссӧ айӧлысь да мамӧлысь «ме» шуа: «ичиньясӧн». Мамлысь мамсӧ ӧні на позьӧ шуны «ыджыд эньӧн» «ыджыд мам» пыдди. «Айӧн» шуӧны став зверсӧ, черисӧ, пӧткасӧ кодъяс янсалӧны «эньясысь». Эньясӧн ми шуам ӧні на став, коді пӧкасьӧ да пиасьӧ. Сэтысянь ми тӧдам, мый важӧн вӧлӧм став йӧзыс тӧдӧны сӧмын «энь» да «ай». Мӧд ним налӧн абу вӧлӧма. Сідзи и вӧлӧм олӧм нэмыс налӧн мунӧ. Кага чужас да ӧтвылысь вӧлӧм быдтӧны. Ӧти «эньыс» ӧтлаасьлӧ да олӧ вӧлӧм дас «айкӧд». «Айясыс» вермӧны вӧлӧм дас «энькӧд» ӧтлаасьлыны.
Коркӧ, дыр мысти нин, шуны кутӧмаӧсь асьныс асьнысӧ «ёртъясӧн». Ӧні ӧд на «ёртъясӧн» шусьӧны гозъя коласын, тшӧтшъя ныла-зонма коласын. Арлыд серти челядь быдмигӧн быдӧн тӧдӧны ассьыныс ёртъяснысӧ. Тӧкӧтьӧ кӧ ыджыдджыкӧсь ныв-зон, налӧн нин асланыс ёртъяс. Емваын да Удораын эм ӧти ворсӧм-гажӧдчӧм. Сійӧс шуӧны «братчинаӧн», «братшӧн». «Братш» вӧчӧны гырысь ныв-зон асьныс, посни челядь бара асьныс. Сэтӧні зэв тыдалӧ арлыд янсалӧмыс ыджыда-дзоляа костас. «Братшсӧ» вӧчӧны ӧтвылысь пуктысьӧмӧн. Зонъяс сур да вина ньӧбӧны, нывъяс нянь, яй да черинянь вайӧны. Сёясны-юасны да ворсӧны-сьылӧны да йӧктӧны. Бӧръяпомыс «невестапу» сетӧны зонъяслы. Нывъяс «жӧникпу» кӧрсьӧны. Сэтчӧ налӧн и сьылӧдчан кыв эм:

Ивансӧ да Ануксӧ пыш тыӧ сюйласны.
Тыаласны-кольтааласны...

Юаласны: «Аттьӧ-абу?» Зонмыс кӧ шуас «Аттьӧ», сьылӧны:

Лӧз гынйӧн-доддьӧн,
Пеганӧй вӧлӧн
Шыбӧльысь шыбӧльӧ,
Толаысь толаӧ
Руч гуӧ усьлӧны,
Тіпкӧдчӧны-тапкӧдчӧны
Гажа горничаын.
Юсь ныр сапӧг,
Дженьыд ныра башмак,
Сё шайт деньга,
Кык сё шайта ичмонь,
Штопнӧй бортник
Куим войя радӧсь.

Мужикъяс да зонъяс содтӧны сералігтыр:

«Нэмӧвӧйя пакӧсь!»

Оз кӧ зонмыс «Аттьӧ» висьтав, сэк сьылӧны:

Шыбӧльысь-шыбӧльӧ,
Толаысь толаӧ,
Катланысь катланӧ
Шома конюшняӧ,
Лӧз моль синмад,
Кӧпейка горшад.
Потан-лайкан гыркад,
Коран мешӧк бокад,
Ротӧсь сапӧг кокад,
Сира юра ичмонь.
Сера юра тятьӧй
Ёма баба курва.

Слӧбӧдаын нӧшта сэтчӧ содтӧны (с. Глотово)

Ема орс сітанас,
Яга баба энькаыс,
Юда пӧль айкаыс,
Шы ӧшинь пыр виччысь!
Шома йӧвтор лявкысь,
Тэськӧн и ва суктӧм!

Жӧникпу да невестапу круг шӧрын бергалӧны, сьылӧм бӧрас копрасьӧны гӧгӧр да окасьӧны. Жӧникпусӧ невестапуыс пидзӧс пом вылас пуксьӧдӧ да кутӧ. Тадзи сьылӧны быд «пу гозлы». Ичӧт челядькӧд ворсӧны тшӧтш ай-мамыс. Сьылӧдчигас ӧні нин юксьӧны озыра-гӧляӧ. Озырджык «жӧникпулы айыс ли, мамыс ли тшӧктӧ бӧрйыны озырджык невестапу. Сэтысянь жӧникпу да невестапу ыджыдӧсь нин лоӧны-а, асьнысӧ век на оз вермыны вунӧдны. Мукӧддырйиыс арлыдӧ воасны да збыльысь гӧтрасьӧны.
Гозйӧн овны комияс да мукӧд йӧз велалӧмаӧсь сёрӧн нин.
Кутшӧм семья ӧні ог босьтӧ, век аддзам: сэн эм ай, мам да челядь. Эмӧсь ыджыд семьяяс, кытӧні 20 челядьӧдз овлӧ. Шӧркост семьяын олӧны 7–8 морт. Коми аньяс зэв уна кага вайны вермӧны. Мукӧдыс вайӧ 20–22 кагаӧдз. Дастӧ да дас кык кагатӧ пӧшти быд коми ань вайӧ. Челядьяс томдырйи ар 10–12-ӧдз бура быдмӧны. Найӧс видзӧны гырысьджык, ар 7–8-а, чой-вокыс либӧ пӧчыс. Ыджыдджыкӧ воасны, сэки налы тшӧтш удж сюрӧ. Нывъяс джодж чышкӧны, пань-бекар мыськӧны. Зонъяс — вӧвъяс вылын ветлыны велӧдчӧны, мӧс вайӧдӧны, агсасьӧны гожӧмын, айяскӧд вӧрӧ лэч дорӧ да, кытчӧ да ветлӧдлӧны.
Дас кык арӧссянь нывъяс и зонъяс ытшкыны велӧдчӧны. Сы бӧрын мукӧд сьӧкыд уджсӧ тшӧтш гырысьяс моз керны кутӧны. Сьӧкыд уджсьыс тушаныс ньӧжйӧ быдмӧ. Воӧны нин кызь арӧ-а, век на джек кодьӧсь, ичӧтӧсь.
Нывбабаяс комын арӧ воасны да нач нин пӧрысь кодьӧсь. Уна сэк нин висьӧны син висьӧмӧн, юр висьӧмӧн. Уналаын висьӧны шеваӧн. Дерт тайӧ висьӧмыс шедӧ сьӧкыд уджысь, да кынмалӧмысь, да уна вир мунӧмысь.
Мукӧдыс, кор висьмас, чайтӧ сылӧн пӧ лёк вир чӧжсис. Сэки сійӧ мунӧ да вир лэдзӧдӧ. Тайӧ вир лэдзӧдӧмысь некутшӧм пӧльза абу. Коді вир лэдзӧдӧ асьсӧ водзвыв виӧ.
Мужикъяс комын арсянь век жӧ висьӧдчӧны. Кодлӧн кос висьӧ, кодлӧн юр висьӧ. Мукӧдыс мышку кучика-яя костас нырагез кыскӧ. Гез помӧдыс ор да вир петӧ. Тадзи тай ӧти-ӧти вӧвъяслы морӧс улас гез пом сюйлӧны. Ставыс тайӧ артмӧ сьӧкыд удж вӧсна. Дерт ас ногӧн некод оз лечмы. Ӧні больничаяс нин эмӧсь. Сетчӧ колӧ бурджык лекарство да бурджык докторъясӧс лӧсьӧдны. Сэки морт виысь кӧнӧвалъяс да тунъяс дорӧ оз кутны мунны висьысьясыд.
Зонъяс ыджыдджыкӧсь лоӧны да гӧтрасьӧны. Гӧтрасьӧны да, кор уна вокаӧсь, сэки ай-мам дорсьыныс гӧтырнаныс янсӧдчӧны да юксьӧны. Юксигас, кор эм, мый юкнысӧ, айыс сетӧ пиыслы керка, пищаль, пӧртторъяс да ректас. Душ лыда видз-му дерт некод кутны оз вермы.
Нывъяс быдмасны да верӧс сайӧ мунӧны. Налы арлыдӧ воигӧн ай-мамыс да вокъясныс приданнӧй лӧсьӧдӧны. Сідзи и паськалӧны да олӧны вылӧны важысянь нин. Сідзи и нуӧдӧны водзӧ олӧмсӧ, чужӧны-быдмӧны да паськалӧны воысь воӧ.

ГӦТРАСЬӦМ

Гӧтрасьӧны том войтыр унджыкыс кызь ар гӧгӧрын. Нывъяс верӧс сайӧ мунӧны кызь ар гӧгӧр жӧ. Мукӧдыс зэв томӧн мунӧны, зэв томӧн гӧтрасьӧны стӧч арлыд тыртігӧн. Дерт найӧ регыд челядясясны, сэсся став том олӧмнысӧ сэтчӧ и йӧртӧны. Бурджык эськӧ лоӧ, кор сёрӧнджык мунасны-гӧтрасясны. Важӧн, уна сё во сайын, вӧлӧм ныла-зонмаӧс гӧтралӧны 12–14 арсянь. Томиник гозъяыс вӧлӧм ворсны лыа дорӧ мунасны да лыасӧ дӧрӧм водзаныс новлӧны: чом да, пач да вӧчӧны. Мудзасны да унмовсясны рытъяснас ай-мамныс ки вылӧ. Мукӧддырйиыс бӧрдӧны на вӧлӧм да ыдждалӧны, да гырысьджыкъясыс сэтшӧм гозъясӧ ньӧрйӧн шучкывлӧны.
Ӧні гӧтрасьны оз позь ас рӧд пытшкысь нёль нэм тыртӧдз. Нёльӧд нэм вылас на этша гӧтрасьысьыс. Важӧн вӧлӧм гӧтрасьны позьӧ ныв вылӧ рӧдъяс пытшкысь. Кольӧма на сэтшӧмторъяс: кык воклӧн челядь гӧтрасьӧны кык чой вылӧ мӧд семьяысь. Мукӧддырйиыс ӧти вокыс кӧ (ыджыдджыкыс) кулӧ, мӧд вокыс гӧтыртӧм кӧ, гӧтрасьлывлӧ моньыс вылӧ.
Ӧні на овлывлӧ, кор жӧникыс невестасӧ гусялӧ ай-мамыс (нылыссянь) тӧдлытӧг. Важӧн сэтшӧм гӧтрасьӧмыс зэв уна вӧлӧма.
Став гӧтрасьӧмыс ӧні юксьӧ куим пельӧ: корасьӧмӧ, вӧйпсьӧмӧ да пируйтӧмӧ. Пируйтӧны водзын нылыс ордын, бӧрти пиыс (жӧникыс) ордын.
Рӧдъясыс ӧтарсяньыс да мӧдарсяньыс овлӧны 30–40-ӧдз, мукӧдыслӧн, озырджыкъясыслӧн, корлӧны квайтымынӧдз. Зон гӧтрасьны кутас да бать-мамыслы висьталӧ. Ӧтвылысь найӧ ныв ордӧ корасьӧс (корасьысьӧс) ыстӧны. Корасьны ветлывлӧ зонлӧн вежайыс, вежаньыс, айыслӧн вокыс, мукӧддырйи мамыс.
Корасьысь воас ныв керка дорӧ да стен дорӧдыс, мукӧдлаас, кытшовтӧ. Водз керка ӧшинь дорас воигӧн беддьӧн котш-котш керӧ. Пырас керка водзас да гыр корсьӧ; аддзас да бок вылас сійӧс водтӧдӧ. Керкаас пыригӧн ӧдзӧссӧ калькӧн кольӧ: мед пӧ ныв бӧр оз кос. Пуксигас ас улас ассьыс пасьсӧ пуктӧ. Нывлӧн ай-мамыс гын пыртӧны да матича весьтӧ корасьысьӧс пуксьӧдӧны. Сідз-тадз нюмъялігмоз сёрнитасны, бӧрти и збыль сёрниас воасны. Кутасны лӧсьӧдчыны. Нывлысь юалӧны, мунас оз эськӧ верӧс сайӧ. Ныв шуӧ: «Ог тӧд, кыдзи ті шуанныд». Скӧр ногӧн кӧ шуӧ, тӧдӧны, мый сылы абу окота мунны верӧс сайӧ. Небыда кӧ шуас-нюргас — оз пыксьы. Бӧрти донъясьны мӧдасны приданнӧй вӧсна. Ӧні на невеста верӧс сайӧ мунігӧн уна приданнӧй нуӧ. Мукӧдыс нуӧ гортсьыс кыксё, куимсё аршын дӧра, мӧс, му-видзтор да 50–200 шайт. Кор ладмӧдчасны, ныв корасьысьсӧ козьналӧ. Корасьысьӧс неуна юктыштӧны да сыкӧд ки кутӧны. Корасьысь мунас гортӧ да зонлы чышъян сетӧ да висьтавлӧ, мый-кыдз сійӧ ладмӧдчис.
Кык семья кыдзкӧ коласаныс нин лӧсьӧдчасны да ныв ордӧ зонмыс «кӧлысьӧн» вӧйпсьыны локтӧ. Сыкӧд локтӧ айыс, вежаньыс, айыслӧн вокъясыс, — ставыс матыс рӧдысь. Кодлыкӧ тшӧктӧны дружкаавны. Дружкалы сояс кичышкан зонмыс кӧрталӧ. Сійӧ став «кӧлысьсӧ» нуӧдӧ ныв ордӧ. Зонмыс водзвыв ньӧбӧ кык чунькытш да сьӧрсьыс нуӧ.
Муніганыс лыйсьӧны. «Кӧлысь» вӧрзяс — лыйӧны. Туй вывті мунігӧн — ӧтпыр-ӧтпыр лыйсьӧны. Ныв ордӧ воигӧн лыйӧны.
Налы нывсянь воча лыйӧны. Дружка воас потшӧс дорӧ да сійӧс куталӧны нывдорса зонъяс. Потшӧсӧдыс оз лэдзны петны. Сылы тшӧктӧны мыйкӧтор висьтавны, юасьӧны, код локтӧ, мыйла, кытысь. Дружка кӧ руйджык, сійӧс нач пыкасны сёрниӧн. Сійӧн и век дружка вылӧ бӧрйӧны востерджык мортӧс. «Кӧлысь» пырӧ сарай пырыс.
Вӧйпсьыны воасны да, «кӧлысьӧс» пызан сайӧ пуксьӧдӧны. Найӧс юкталӧны-вердӧны. Ныв копрасьӧмӧн быдӧнлы сур стӧкан мыччалӧ. Жӧниклы, водзын кӧ эз ыстыв, чышъян козьналӧ. Бӧрти ачыс тшӧтш пуксьӧ зон дінӧ орччӧн. Мед водзын вайӧны нӧк бекар. Зон паньыштас да нылыслы паньнас небыдика котшкас кымӧсас, ныв бӧрддзас да петӧ пызан сайысь. Пуксьӧ кӧтшас улас (мукӧдлаас — сёр коласт весьтын), вевттьысьӧ чышъянӧн да и бӧрдӧ.
Бӧрдігас нывлы отсалӧ бӧрдӧдчысь. Сылы зонмыс и нылыс мынтӧны деньгаӧн, дай сійӧ век нылыс ордын пируйтігӧн тшӧтш сёйӧ-юӧ. Став мынтӧдыс сылӧн ӧкмылӧ 3–4 шайтӧдз.
Коді «кӧлысь» рӧдняысь паньыштас нӧксӧ, сійӧ и тасьтіас деньга пуктӧ. Куш нӧк бекарсӧ деньганас сетӧны ныв мамлы.
Нылыс бӧрдігас шуалӧ бӧрдан кывъяс. Бӧрдан кывъясыс зэв уна пӧлӧс эмӧсь. Емваын бӧрдӧны ӧти ногӧн, Эжваын мӧд ногӧн. Мукӧдлаас бара асланыс ногӧн. Медводз бӧрдан кывъясас нылыс норасьӧ ас ай-мамыс да вокъясыс вылӧ, шуалӧ:

«Вузалінныд ті менӧ донтӧмысь донтӧма»

Мӧд бӧрдан кывъяс зонсӧ норалӧ:

«Том олӧмӧс тэ локтін
Менсьым мырддьыны.
Том вир-яйӧс тэ локтін
Менсьым сывдыны да
Кусӧдны.
Бур тшӧтшъя ёртъясысь
Тэ локтін янсӧдны».

Зон сэки чеччӧ пызан сайысь да ныв дорӧ локтӧ. Сылы мыччӧ деньга. Боксяньыс кыйӧдӧны, уна-ӧ сійӧ пуктас. Этша кӧ пуктас, сэк сы вылын сералӧны. Мукӧд кык-куим бӧрдан кывъясас нылыс зонмыслысь ай-мамсӧ, вежаньсӧ ошкӧ, бурӧдӧ. Шуалӧ, мед, сійӧ воас на ордӧ да, бура видзасны да 

«Кужтӧм инті велӧдӧ,
Сьӧкыд инті отсалӧ».

Найӧ сідзи жӧ матыстчылӧны ныв дорӧ да сылы деньга сетӧны. Ныв бӧр пуксьӧ пызан сайӧ. Коркӧ, сёрӧн нин войнас, «кӧлысь» бӧр мунӧ гортас. Дружка да зон кольччылӧны да нылыс ай-мамкӧд водзӧ пируйтӧм йылысь сёрнитчӧны.
Мӧд асывсяньыс нылыс коралӧ орчча керка ныв ёртъяссӧ. Найӧ сылы отсалӧны приданнӧйсӧ лӧсьӧдны да вурсьыны. Ныв сэки дукӧн-дукӧн век бӧрдӧ. Бӧрти став ныв чукӧрнас рӧдъясыс ордӧ «ариньдзиӧн» ветлӧ прӧщайтчыны. На ордын бӧрдӧ, кыдз вермӧ ошкӧ:

Повтӧг локті,
Кӧмтӧг пыри,
Чӧскыд няньсӧ сёйи,
Чӧскыд сурсӧ юи.
Ті тай меным век
Кок чунь йывсяньныд
Воча петінныд...

Сідз сійӧ волӧ ыджыд чойясыс ордӧ, объясыс ордӧ, дядьясыс ордӧ. Найӧ быдӧн сеталӧны сылы деньгаӧн да мукӧдторйӧн (чышъянӧн да мыйӧн да). Гортас локтас да бӧрдӧ суседыслы, ёртъясыслы, чой-вокыслы, моньясыслы да ай-мамыслы. Йӧзыс быдӧн, мыйта вермӧны, сылы деньгатор сетӧны. Зэв мичаа ныв бӧрдӧ водз асылын «кызас». Сэн сійӧ казьтылӧ став том олӧмсӧ да быдмӧмсӧ.

Сьылан вомӧй тай тупкысис,
Йӧктан кокӧй талясис.
Зарни мачӧн мачасянінӧ да
Эзысь дзолльӧн дзоллясянінӧ
Тупкысьны кутіс (Тыла, Емва).

Зэв шог пыр ныв бӧрдӧ да казьтылӧ луннас сёйӧм йылысь гортас. Выль олӧмыс сылы зэв лёк кажитчӧ верӧс сайӧ мунӧм бӧрын. Сэк сійӧ бӧрдӧдӧ «чӧста»:

Нӧкъя сӧчӧн дорас,
Рыся кӧдӧй дорас
Пуксьывлі.
Пинь йывнам курччалі да,
Чунь пом йывнам
Ляскӧдлӧмӧн сёйышті... (Кони).

Ныв ёна бӧрдӧ, кор сійӧ медбӧрын пывсянӧ петӧ. Нылӧс «венеч кӧлысь» вотӧдз пывсьӧдӧны. Пывсянсӧ ломтӧны дзоля вокъясыс. Кор «кӧлысьыс» воас, пывсян ломтысьыслы вайӧ зонмыс ломтӧмыс вылӧ черинянь да сур туис. Нылыс пывсянас казьтылӧ, код пывсянсӧ вӧчӧма, кыдз сійӧс мамыс пывсьӧдлӧма да быдтӧма:

Сера азьгум шонді моз
Кузьтасӧ нюжмӧдӧма,
Пуксьӧдӧма да небзьӧдӧма,
Шобді уль нянь шонді кодь
Яй-лыясӧс пуксьӧдӧма;
Кӧч гӧн еджыд яйӧс едждӧдӧма,
Оз тусь шонді югыд вирӧс
Кисьмӧдӧма... (Туръя Ыб).

Зэв ёна ныв бӧрдӧ сы бӧрын, гортас локтас да, кӧса пондасьыс. Сылы ӧд венеч бӧрти лоӧ нэмсӧ юрсисӧ чышъян улын кӧртӧдӧн-гӧрӧдӧн новлыны. Оз нин лолы шӧвк ленточкаяс кӧса бӧжӧ ӧшӧдавлӧм. Видзнысӧ сылы некытӧн, йӧз ки вылӧ кольны оз позь:

«Посни нывъяслы коля, — 
Найӧ тойӧ-серолӧ пырзьӧдасны.
Шӧркоддьӧм нывъяслы коля, — 
Найӧ саӧ-няйтӧ тыртасны.
Гырысь нывъяслы коля да, — 
Найӧ асьныс оз босьтны,
Найӧ асьныс тырӧмаӧсь,
Некытчӧ пӧ воштыны.
Пӧрысь тьӧтъяслы колян, — 
Найӧ помӧн дзормӧдасны,
Бабаяслы колян, — 
Мужикъясныс нетшкасны.
Том бабаяслы колян. — 
Налӧн асланыс дас кык
Гӧрӧдӧн гӧрддзалӧма.
Аслым, тыдалӧ, лоӧ
Сідзи жӧ кӧртавны
Вердан-вердысь косаӧс».
(Емва, Катыдпом сикт, Туръя Ыб).

Мӧд пӧв локтігӧн невеста дорӧ, зонлӧн «кӧлысь» ёна жӧ лыйсьӧ. Дружкаӧс, кор воны кутасны ныв сикт дорӧ, оз лэдзны, сылысь юасьӧны, мыйла локтӧ, кытысь, кыті локтіс. Воны кутасны да унджыкысь лыйсьӧны. Нывсянь воча лыйсьӧны жӧ. Кор «кӧлысь» сарай ӧдзӧс дорӧ воас, дружкалысь «ключ» корӧны: сытӧг пӧ оз воссьы ӧдзӧсыс; «Ключыс пӧ мореӧ усьӧма, сійӧс сир ньылыштӧма. Корсь пӧ да вай, он кӧ пӧ вай, он письт пырнытӧ». Дружка мыйсюрӧ налы висьтавлас, сэсся «ключ» мыччӧ: деньга. Пытшкӧссяньыс горзӧны: «Абу пӧ тайӧ, оз пӧ ладмы.» Дружка мӧдысь мыччӧ, бара деньга. Сідз сылысь перйӧны «ключ» — бутылка вина вылӧ. Дружка пырас керкаӧ. Сылы ныв бӧрдӧ. Водзын пинялӧ:

Дружка локтӧ.
Сартас кока
Кӧм вольӧс кодь лёк тошнас,
Ув-бырӧг кодь синъяснас,
Карнан тшупӧд кодь нырнас.
Коса нуд кодь сойяснас.

Бӧрти нимӧдӧны-ошкӧны:

Дружка тай, кылӧ, локтӧ
Роч баяр кодь мыгӧрыс,
Роч преник кодь нырвомыс,
Шӧвк юрсиа юрсинас... (Емва).

Дружка невесталы деньга сетӧ да тшӧктӧ бӧрдӧмысь дугдыны. Ныв сэсся ай-мамыскӧд да чой-вокыскӧд окасьӧмӧн да кутчысьлӧмӧн прӧщайтчӧ. Сійӧс нывъяс мӧд керкаӧ вӧччӧдны петкӧдӧны. Сы кості пызанъяс вылӧ нянь-сов да мукӧдтор ваялӧны. Лӧсьӧдчӧны пируйтны. «Кӧлысьӧс» пуксьӧдӧны водз пызан гӧгӧр. Жӧникӧс — ен сэрӧг улӧ. Ӧтарсяньыс пуксьӧ (веськыдвылас) дружка, шуйгавылас невеста. Сваттяяс сур кисьталӧны да стӧканъяссӧ вылӧ вылӧ лэпталӧмӧн да ёна горзӧмӧн юӧны. Ай-мамыслы да став невестасянь суседыслы, кодъяс эмӧсь керкаас, жӧниклӧн дружкаыс ли, сваттяыс ли мыччалӧны гӧстинеч. Нывлӧн ёртъясыс, «ныв олысьясыс», тшӧтш пируйтӧны. Найӧ сьывны горӧдӧны. Мукӧд пызан сайсянь налы отсалӧны. Бӧрти гажмасны да йӧктӧны ставӧн, суседъяслы кӧ «юраныс сюрлӧ», найӧ тшӧтш «отсасьӧны», йӧктӧны. Сідз асывводзӧдз пируйтасны. Асывнас ныв мыссяс, пасьтасяс венечув платтьӧӧн. Сэсь мунӧны вичкоӧ, жӧника-невестаа мунӧны кутчысьӧмӧн. Зонмыс кутчысьӧма «носӧвикӧ» ӧти помас, ныв — мӧд помас. Мукӧдлаын зонмыс невестасӧ петкӧдігӧн сылысь, важ ним кутігмоз, кисӧ вӧсни шӧртӧн кӧртавлӧ. Сэн, кӧрталӧм помас, дерт важ нога олӧм кывсьӧ: важӧн буракӧ сідз жӧ вӧлӧм керӧны, кор нывсӧ гусялӧны ай-мамыс тӧдлытӧг.
Венчайтчасны да вичкоас, кык сваття, невесталы кӧса сюр кыӧны. Найӧ зэв ӧдйӧ панъясьӧны кыӧмнас: зон дор сваття кӧ кӧса пӧвсӧ водз кыас, воддза кагаыс выль гозъялӧн лоӧ зон. Мӧдыс кӧ ӧдйӧнджык эштас — чужас ныв. Вичкоысь мунӧны зон ордӧ. Найӧс окалӧмӧн ай-мамыс (зонлӧн) пыртӧны керкаӧ. Рытъявыв воас нывлӧн «кӧлысь». Сэк бара ыджыд гаж мунӧ. Аски асывнас выль монь нянь пӧжалӧ, рытнас «козинъяс» сеталӧ мужик рӧдняыслы. Няньсӧ пӧжалігӧн выль «мӧлӧдкаӧс» быдӧн эльвайтӧны (эльтӧны), ӧтитор дзебӧны, мӧдтор дзумгӧны. Няняс жельторъяс пукталӧны. Джоджсӧ чышкигӧн ёгсӧ бӧр сӧстӧм инас кыскалӧны. Сідзи сійӧс «велӧдӧны» выль гортын овны. Сэк мед сылӧн эз вӧв скӧрмӧм, скӧрмас кӧ — нӧшта ёна лёкӧдасны.
Первой войяс узьны водігӧн сылы тшӧктӧны выль мужиклысь коксӧ пӧрччӧдны. Зонлы водігас вольпасьсӧ лоӧ ньӧбны, — тайӧ кутшӧмкӧ зэв важ мода на мунӧ.
Коркӧ, вежон мысти, выль гозъя мунӧны гӧститны айка (тесьт) ордӧ. Инька выль зятьӧс блинӧн вердӧ. Блинсӧ вайигӧн горзӧ: «Ой, ой, лэдзӧ, лэдзӧ, чуньӧй сотчис!» Зятьлы, — гӧгӧрвоас, кӧть оз, — быть лоӧ деньга рач вылас пуктыны. Водзӧ волігӧн зятьясӧс энькалы лоӧ век блинӧн вердны. Оз кӧ верд, мукӧд зятьыс пачсӧ пӧ додь вожйӧн бергӧдӧ да кисьтӧ.
Ӧні том йӧз уна нин выль ногӧн гӧтрасьӧны. Нывъяс шоча нин бӧрдлӧны. Вичкоӧ ветлысь гӧтрасьысьяс век нин этшаммӧны. Поп ордӧ мунысьяс дерт эмӧсь на жӧ: кытчӧкӧ ӧд колӧ деньганысӧ да добранысӧ воштыны. Поп сы вылӧ и курксӧ. Сылы быдтор зептас тӧрас. Ӧні век на невеста уна приданнӧй нуӧ. Зонъяс корӧмӧн корӧны. Тайӧ эськӧ ӧнія дырйи абу жӧ нин мича да. Нылыс кӧ муса, сэки сійӧ ачыс деньгасьыс деньга!

СЬЫЛӦМ, МОЙДӦМ, ВОРСӦМ

Векысянь йӧзыд, кӧн кор овлӧмаӧсь, кынӧмныс кӧ мыйӧнкӧ пӧтыштас, пырӧдчӧны зэв окотаысь гажӧдчыштны: сьылыштны, мойдны да ворсыштны. Важысянь нин вӧлӧм кӧсйӧны гӧгӧрвоны, кысь-мый лоӧма ен да му, кысь артмӧмаӧсь тӧлысь, шонді да кодзувъяс, вӧр, ва, зверъяс, пӧткаяс. Коми йӧзлы сійӧ ставторсӧ зэв жӧ окота вӧлӧм тӧдны. Во гӧгӧр мортыд пыр уджалӧ: тӧлын турун-пес кыскалӧ да мукӧдтор керӧ, тулысын гӧрӧ, кӧдзӧ, гожӧмын — турун пуктӧ да нянь виччысьӧ, арын — нянь чукӧртӧ да вартӧ, вотӧс да тшак тӧв кежлӧ заптӧ, вӧралӧ. Сійӧ уджъяссӧ сьыланкывъясас и сьылӧ. Ныла-зонма быдмӧны да ассьыныс том гажсӧ, да том олӧмсӧ, чикъялӧмнысӧ сьылӧны. Посни челядьлы пӧчьяс аслыныс мойдъяс да сьыланкывъяс висьтавлӧны да сьылӧны. Нэмысянь сьылӧны пӧчьяс потан дорын:

Руй, руй, бай, бай,
Зарни мачӧн мачасьысь,
Эзысь дзолльӧн дзоллясьысь,
Шӧвк тупыльӧн туплясьысь,
Кисьмытӧмӧ оз тусьӧ,
Сӧрмытӧмӧ азьгумйӧ.
Коз пу потан потналӧ,
Кыдз пу лайкан лайкйӧдлӧ
Руй-руй...

Коді нӧ эз кывлы «Бобӧ, бобӧ»? Коді ичӧтдырйи сьӧд пон вылӧ эз скӧрмыв, кор сійӧ «выя няньсӧ пышйӧдӧ»?!. Коді эз бӧрдлы, кор, коньӧръяс, Сапӧгджын Маръя да Юсьтурун Даръя берегӧ сибӧны да, сибӧны да некыдз оз вермыны сибавнысӧ? Ыджыдджыкӧ воасны да ёна сьывласны кывтігӧн и катігӧн, агсасигӧн, водігӧн и чеччигӧн:

— Шондібанӧй, олӧмӧй,
Том олӧмӧй, том гажӧй!..

Мойдтӧ кывзыны быдӧн ёна радейтӧны. Мойдӧны гортын, шоныд паччӧр дорын, мойдӧны вӧр керкаын вӧралысьяс, мойдӧны кер пӧрӧдысь-лэдзысьяс ылыс вӧр-ваын. Мойдъяс эмӧсь зэв мичаӧсь. Эмӧсь и мичаа мойдысьяс. Уна мойд миян роч вылысь босьтӧмаӧсь. «Бова королевич», «Еруслан Лазаревич», «Илля Муромеч» — тайӧ дерт роч мойдъяс. Коми мойдъяс эмӧсь кузьӧсь и мичаӧсь жӧ — «Гундыр», «Небесаӧ кайлӧм да гутӧн вузасьӧм», «Тури чаня-вӧла»...
Эмӧсь мойдъяс, кодъяс пыр быд лунъя олӧм-вылӧм мойдысьяс петкӧдлӧны: гозъя олӧм ног, невеста бӧрйӧм, кыдзи синтӧм, пиньтӧм невеста верӧс сайӧ мунӧ. Зэв мича мойд эм, «Дуреньӧн» шусьӧ. Тайӧ рочысь нин босьтӧма. Унатор на пӧрысь мортъяс висьтавлӧны важ коми багатыръяс йылысь, важ тунъяс йылысь. Мукӧд ещӧ на тӧдӧ важ висьталӧм, кыдзи ен да омӧль чужӧмаӧсь, кыдзи найӧ нэмнысӧ косясьӧны, кыдзи найӧ му, шонді да тӧлысь вӧчӧмаӧсь. Уна коми вӧралысьяс висьтавлӧны звер да пӧтка йылысь, вӧралӧм йылысь. Быд зверлысь тӧдӧны вӧрзьӧмсӧ, олӧмсӧ, ныралӧмсӧ, сюсьлунсӧ, йӧйлунсӧ.
Ыджыд и ичӧт во гӧгӧрнас уна ногӧн ворсласны. Челядь тулысын вадорын да шор дорын пруддьысьӧны. Пурйӧн да пыжӧн, паракодӧн да мельничаӧн ворсӧны. Гожӧмын тшӧтш ыджыдъяс моз сабри керӧны да гӧрӧны-кӧдзӧны. Тӧлын шегйӧн сакасьӧны, лямпаӧн да даддьӧн джуджыд кыръясӧд да нёдзьясӧд ислалӧны, да жоньясӧс лэчӧн кыйӧны.
Даддьӧн быдӧн ислалӧны: ичӧтъяс и гырысьяс, нывъяс и зонъяс. Лямпаӧн ислалӧны сӧмын зонъяс.
Челядь гожӧмын ворсӧны «чур-чурӧн», «дзолльӧн», «ошкӧн», мачасьӧмӧн, чомйӧн, дзебсясьӧмӧн. Зон челядь ворсӧны кар дзолльӧн, мача лӧптаӧн, йӧграӧн, дурень баба пывсян ломтӧмӧн, джияӧн, вожа гечӧн, шара паличӧн, кар дзолльӧн, мача гуӧн, быв котрӧдлӧмӧн, соя паличӧн, пу кокӧн ветлӧмӧн, гечӧн..
Тӧлын гырысь ныв-зон да гозъяяс рыт пукӧны. Нывъяс ёна сьылӧны, зонъяс тшӧтш мыйкӧ «отсасьӧны» да гудӧкасьӧны. Сэні и мойдӧмыс да тешкодьторъяссӧ висьтавлӧмыс овлӧ.
Дзоля челядьлӧн эмӧсь зэв мича ворсанторъяс, чачаяс — аканьяс, чиборокъяс, бауяс кикурманъяс да какуръянъяс, бакаяс, шегъяс. Уна чача сюмӧдысь вӧчӧны: доз, пыж, кудъяс.
Дзолясянь том зон челядь велӧдчӧны ньӧвъя вуджйӧн лыйсьыны. Налӧн быдӧнлӧн эм ньӧвъяс да ньӧвъя вудж. Ньӧвъя вужйыс уна пӧлӧс эм: 1) куш вудж везнас, 2) вуджсӧ «ложаӧ» сюйӧны, 3) ложаясыс мукӧдыслӧн вевтаӧсь. Аканьяс вӧчӧны пуысь да ситечысь. Эмӧсь сюмӧдысь вӧчӧм аканьяс, эмӧсь сёй аканьяс. Пуысь вӧчӧны: чачаяс, вӧв, мӧс, кӧк, юрбитысь (копрасьысь) мортъяс, уткаяс.
Важӧн вӧлӧм пӧрысьяс тшӧтш ворсӧны. Кужӧны вӧчны вӧлӧм «сигудӧк». Сигудӧкасьӧны сэк вӧлӧм рытъясын да пиръяс вылын. Ӧні мукӧд важ старикыс вӧчлӧ на сигудӧктӧ. Пожӧм джекйысь лӧсалӧ воркодьӧс, вылысас пӧв тувъялӧ. Нюжӧдӧ везъяс — струнаяс вӧв сиысь. Вӧв сиысь жӧ «новлӧдлан» вӧчӧ. Сійӧс зыралӧ коз сирӧн, дзеркйӧдлӧ везъяс вывтіыс. Сигудӧкӧн ӧні на ворсӧны удмуртъяс, остякъяс, суомияс.
Важӧн вӧлӧма на кӧрӧн ворсӧм. Сійӧ ӧні вунӧдчӧмаӧсь нин. Ёна вӧлӧм важӧн ошкӧн ворсӧны. Пась гугӧн бергӧдасны, сэсся пасьталасны да воча-воча чеччалӧны. Важысянь вӧлӧма чеччалӧм кык мортӧн да лайкасьӧм пӧв помсянь да потш помсянь. «Качайӧн» ӧні на ёна качайтчӧны. Тайӧс, тыдалӧ, рочьяслысь босьтӧмаӧсь. Изьваын нин важысянь потана качай вӧчӧны. Найӧ велалӧмаӧсь дерт роч вылысь жӧ.
Емваын да Удораын «рӧштвоӧн» ворсӧны. Сэк уна сьыланкыв сьылӧны. Тайӧ рочьяслысь жӧ найӧ коркӧ, во 400 сайын, велавлӧмаӧсь. Сэні жӧ «братш» юӧны. Тайӧ эськӧ роч модаӧ жӧ кыскӧ да (браттшина — братчина), коркӧ вӧлӧма буракӧ татшӧм ворсӧмыс асланыс.
Быдлаын выль во да крещенньӧ коллялігӧн кужӧны кывзысьны да гадайтчыны. Тайӧ роч вылысь жӧ босьтӧмаӧсь.

МЫЙ ВИСЬТАЛӦНЫ КОМИ ЙӦЗ ЕН ЙЫЛЫСЬ

Йӧзыд, кор йӧйджыкӧсь на вӧлӧмаӧсь, ставсӧ аслынысногӧн гӧгӧрволӧмаӧсь, сы серти лӧсьӧдлӧмаӧсь быдсяма енъяс да омӧльяс. Кымын йӧйӧсьджык на вӧлӧмаӧсь, сымын унджык налӧн вӧлӧма енъясыс. Кыдзи ӧні ичӧт кага полӧ пемыдінысь, сідзи жӧ вӧлӧм важ войтыр (да и ӧні на уна йӧз) полӧны быдторйысь: гымалӧмысь, ыджыд тӧлысь, метеор усьӧмысь, ыджыд чериысь, тӧдтӧм зверысь, лёкгагйысь, изъясысь. Кытчӧ оз видзӧдлыны, быдлаысь ен чайтӧны: пу пытшкын — ен, ваын — ен, гидын да рынышын — ен. Став енсӧ найӧ юкӧны кык пельӧ — бур енъяс да лёк енъяс. Быдӧнлы вӧлӧм колӧ сёйны сетны, быдӧнкӧд аслыснога кыв колӧ кужны шуны. Сэтысянь и лоӧма пасъясьӧм да ӧнія вичко шӧрын сись ӧзтӧм, деньга да приклад пуктӧм.
Важӧн, кор мортъясыс звер кодьӧсь на вӧлӧмаӧсь, налӧн дерт некутшӧм ен эз вӧв. Кор нин сэсся дыр олӧм-уджалӧм мысти юрсадяӧсьджык, сюсьджыкӧсь нин лоӧмаӧсь, сэки найӧ быд пуысь, зверысь, изйысь, ваысь повны кутӧмаӧсь, кыдзи ӧнія ыжъяс. Кулӧмысь важысянь повлӧмаӧсь. Кыдзи нӧ он пов? Морт ловъя вӧлі, а тшук водіс да нэм кежлас унмовсис!..
Оз тӧдны вӧлӧм кыдзи морт артмӧма, кысь сійӧ чужӧма, мыйла вермӧма чужнысӧ. Ыджыдджык юр садьӧдз воӧмаӧсь да, сэки ас ногӧн ставсьыс кӧсйӧны вӧлӧм «косӧн» петны: мед налы лӧсьыд вӧлі овны, мед сёйны вӧлі, мед век шоныд, мед эз висьны. Сэки бура лечитны ни, уджавны оз кужны вӧлі. Пуртӧн-черӧн вӧдитчыны велавтӧдз кольӧма уна сё, уна сюрс во. Сюсьджык лоӧмаӧсь да и би ӧзтыны асьныс велалӧмаӧсь. Сэки сэсся и мукӧдтор ньӧжйӧникӧн велавны кутӧмаӧсь. Ӧтитор тӧдмаласны, сэки ӧти ен вошӧ, полӧм вошӧ. Мӧдтор велаласны керны, мӧд енмӧс вунӧдасны. Водзын пыр вӧлӧм ен вылӧ ыстысьӧны.
Ӧні комияс шуӧны на, ен пӧ да омӧль эмӧсь. Ен пӧ бурӧс мортлы вӧчӧ, омӧль — лёкӧс. Кысь нӧ пӧ найӧ лоӧмаӧсь асьныс? Кысь чужӧмаӧсь? Паль Пожӧгса пӧрысь дедъяс (Прокопевская вол., Устьвымского у.) висьталӧны: муыс да ваыс пӧ водзті эз вӧв. Олӧны пӧ вӧлі сӧмын номъяс да кык чеччась. Ӧти чеччасьыс пӧ синтӧм на вӧлӧма. Кыкнанныс вӧлӧмаӧсь зэв тшыгӧсь. Найӧ номъяссӧ апшавны-сёйны кутӧмаӧсь. Синтӧм чеччасьыс номъястӧ сёйны оз аддзы да, век вӧлӧм тшыгъялӧ. Сійӧ ёна горзыны мӧдас. Синма чеччась сійӧс кыскас джуджыдінӧ (вывтасӧ). Сэсь найӧ кыкнанныс усьӧны да люкасясны агас пинь кодь йылӧ. Синма чеччасьыслӧн кык пиньыс чегӧ. Сэтысянь ӧтиыс, тшыгъялысьыс, енмӧ пӧрӧ. Мӧдыс, кодлӧн пиньыс чеги, омӧльӧ пӧрӧ. Ӧтиыслӧн, кор пиньыс чеги, вир войталіс. Сэтысь артмисны быдсяма зверъяс, ыджыдӧсь и посниӧсь, мисьтӧмӧсь и мичаӧсь. Ӧти зэв мича звер вӧлі, сійӧ пӧри бабаӧ. Найӧ баба понда тышкӧ воисны. Ӧтиыс оліс бабакӧд да налӧн кага артмис. Сэсь лоины мортъяс... То ӧд кыдзи «артмӧмаӧсь» ен да омӧль! Бӧрти ен керӧма енэж (небо), тӧлысь да шонді, му да ва. Омӧльыс, кытчӧдз ен абу казялӧма, уна зверӧс ас вераас удитӧма пӧртны, ас дінас босьтны. Енмыслысь бабасӧ мырддьӧма, челядьсӧ му вылӧ лэччӧдӧма. Ен небесаӧ кайӧма. Коркӧ шог сылы лоӧма да сійӧ му вылӧ дзор старикӧн лэччӧма. Челядьыс вӧлӧм гырничьяс вӧчӧны. Дзор дядь накӧд тшӧтш гырнич вӧчны мӧдӧма. Сы дінӧ ӧтчыд воӧма омӧль да ас вын-этшнас да, китросьтӧн да ошйысьны мӧдӧма. Пырӧма сійӧ став звернас нёль гырничӧ. Дзор старик давай гырничьяссӧ ӧдйӧнджык тупкавны! Сэсся гуяс кодйӧма — гуавны. Гуас сюйигӧн ӧти гырнич потӧма. Сэсь уна лёк бӧр петӧма. Ен босьтӧма биа ӧгыр да найӧс сотны да чишкавны мӧдӧма. Уна омӧль удитӧмаӧсь пышйыны вӧрӧ да ваӧ. Ыджыд омӧльыс ӧні на му улын гырничын тарзьӧ да скӧралӧ. Коді ворӧ да ваӧ веськалӧма, найӧ сэтчӧ овмӧдчӧмаӧсь. Сэтысянь пӧ и лоӧмаӧсь васа да вӧрса. Васа куль, тыса, вӧрса, рыныш айка, гидань, вежа гурань (пывсянын), пывсян айка, — быдӧн пӧ найӧ сэсь артмӧмаӧсь. Керкаын да картаын тшӧтш олысьяс эмӧсь. Олысяыс пӧ вӧвтӧ мукӧддырйиыс оз любит да виӧмӧдз воштӧ. Гидса пӧ ыжъясӧс идзасӧн гартӧ да джагӧдлывлӧ. Васа вӧвъясӧс ва улӧ кыскӧ. Азьласӧн чери кыйысьяс войын асьныс пӧ унаысь аддзывлӧмаӧсь васасӧ. Сійӧ пӧ ва улас зэв мича пасьтӧм нывка кодь, виж кузь юрсиа, кӧрт сынанӧн сынасьӧ.
Омӧльяс пӧ ӧні унаӧн нин кок пӧлаӧсь, коктӧмӧсь, ки пӧлаӧсь, китӧмӧсь, син пӧлаӧсь, пель пӧлаӧсь, пельтӧмӧсь. Найӧс пӧ морт дойдалӧма, «коньӧръясӧс»! Син пӧла омӧльӧс кузнеч дона кӧртӧн шодзалӧма. Сійӧ пӧ сэсь скӧралӧ да быдлаӧ черань лэч ӧшлӧ. Ки пӧла омӧль чӧскӧ шедӧма да сэки ӧти ки пӧвсӧ кольӧма. Вӧралысь ки пӧвсӧ бӧрӧн мунігмоз би вылын нуӧдӧма да сотӧма. Ки пӧла омӧль, сійӧ кӧрт да дзоля шоръяс да тыяс сімӧн тыртӧ. Ныртӧм омӧльӧс му вылын кутшӧмкӧ бур ань чарлаӧн ныртӧмтӧма, кор омӧльыс сылы нёнь дорас матыстчӧ вӧлӧм. Ӧні сійӧ ныртӧмыс кагаяслы висьӧм ваялӧ, — мыль да, дой да. Ӧти омӧльӧс вӧралысь ӧтпыр скӧрмӧм бӧрын винаӧн юкталӧма. Сэтысянь сійӧ омӧльыс кывтӧммӧма. Ӧні пӧ сійӧ мортъяслы ыстӧ юр висьӧм, несъялӧм да зырым лэччӧм. Вӧрын вӧралысь дінӧ волывлӧ вӧрса. Емва дядьӧяс висьтавлӧны: мукӧддырйиыс пӧ вӧрса узьны вӧля оз сет. Дымӧвӧлӧк уськӧдлӧ, керка пельӧс лэпталӧ да йиркӧдчӧ, да ӧдзӧс восьталӧ. Зэв пӧ окоч вӧрса паличӧн кыскасьны. Дядьӧ сійӧс век вермӧ. Керка шӧрас срубсӧ керигӧн мыр кольӧ. Вӧрсакӧд паличӧн кыскысигӧн мыр гӧгӧрыс гезйӧн паличсӧ домавлӧ. Вӧрса сійӧс оз гӧгӧрво, век кыскӧ. Вӧрса мудзас да шуӧ: «аттӧ пӧ тэ куш пель (вӧралысь, по-русски — голоухий) ён жӧ вӧлӧмыд». Сэсся сэсь петас да мӧд вӧралысь дядь дінӧ пышйӧ. Войнас, кор вӧралысьӧс дыр эльвайтас (эльтас), сэк вӧралысь пищальсӧ ловпу зарадӧн зарадитӧ да бӧрӧн кок вож коласттіыс лыйӧ. Горзӧ — сюрин, сюрин!.. Сы бӧрын пӧ сэсся сійӧ морт дінас дыр оз волы вӧрсаыс. Вӧрса вӧралысьяслысь прӧмыссӧ гусявлӧ. Ӧтпыр Тыласа (д. Отлы, р. Вымь) мортлысь гусялӧма урсӧ син водзсьыс. Морт пурт кыскӧма да пуӧ пас пуктӧма. Сэк шуӧма: «Веритла инӧ ме тэныд дӧлгӧн». Вӧрса пӧ оз любит дӧлгӧ кольччыны, оз любит водзсасьны. Мӧд асыв дядь мунас пу дорӧ: сэні ур куйлӧ.
Сідзи и гартчӧ уджалӧм сорас важ йӧйталӧмыс. Важысянь гартчӧ, ӧні на гартчӧ, кыскӧ да выль, бур олӧм дорӧмсӧ торкалӧ, бӧрвыв кыскӧ.

КУЛӦМ ДА СІЙӦС КОЛЛЬӦДӦМ

Кулӧм морт вылӧ йӧзыд векысянь нин видзӧдӧны полігтырйи. Кодкӧ кӧ кулӧ, коми йӧз пытшкын сы йылысь зэв полӧмпырысь сёрнитӧны. «Тӧдысь» кӧ кулӧ, сыысь нӧшта ёна полӧны. Сійӧс гортас кымыньӧн водтӧдӧны, мед оз вермы чеччыны.
Уналаын висьталӧны: тӧдса морт кӧ пӧ кулас регыд, сылӧн ортыс бабаяслысь лядьвейсӧ чепралӧ (чеплялӧ). Ыджыдӧсь кӧ чунь местаясыс — ыджыд морт кулӧ, матыс рӧдысь. Дзоля чепыль кӧ — кулысь лоӧ ылыс рӧдысь. Шуӧны: кулігӧн пӧ морт пытшкӧсысь «лов» петӧ. Кодъяс кӧ пӧ аддзывлӧмаӧсь: кӧч гӧн кодь пӧ сійӧ еджыд. Каяс пӧ вылӧ да пач сайӧ вошӧ.
Кулӧмсӧ бӧрти мыськӧны. Баба кӧ кулӧ, бабаяс мыськӧны. Мужик кӧ кулӧ — мужикъяс мыськӧны. Мыськысьысьлы, йӧзыс кӧ сійӧс корӧмаӧсь, сетӧны кулӧмыслысь новлан дӧрӧмсӧ либӧ мыйкӧ мӧдтор, 3–5 аршын дӧра.
Гортсӧ вӧчӧны тьӧскысь, пӧвъясысь. Ичӧт кагаясӧс пуктӧны керпомысь кодйӧм гортӧ. Мукӧдлаас гортвыв пӧвъяс розь вӧчӧны. Горт пыдӧсас шырзьӧны корӧсь кор да пуктӧны неуна идзас. Горт чагсӧ сотӧны, тӧлын ю вылӧ лэччӧдлӧны да тулыснас сійӧ йикӧд кылалӧ. Горт чагсӧ некор керкаӧ оз кольны, ставсӧ бокӧ новлӧны.
Сьылӧдігас вичкоын горт пытшкас пуктӧны ва тыра чашка, кулӧмыслы синъяс вылас кӧпейка деньгаяс. Гусӧ кодъясны да дзебигас кодкӧ бара деньга шыбитӧ. Гортсӧ лэдзӧны дӧра йылысь. Гез вывті оз позь лэдзны: «мӧдар югыдас» пӧ кулӧмыслы муннысӧ туйыс векни лоас. Дзебӧм бӧртиыс гу вылас сёйны пуксьылӧны да казьтылӧны. Бӧрти казьтылӧны сизим лунъя. Мукӧдыс нелямын лун тыригӧн «ӧбед» вӧчӧ гортас (кулӧмалысь ловсӧ гортысь колльӧдӧны), поп-дякӧс корлӧ. Винаӧн да сурӧн юктасьӧ. Озырджыкъяслӧн дерт вина унджык овлӧ. Поп да дяк сэтчӧ кырнышъяс моз ӧдйӧ локтӧны.
Тайӧ казьтылӧмыс, дзебӧмыс, ӧбедыс ставыс роч попъяс пыр воӧма коми йӧз пӧвстӧ. Свертӧкӧ гижӧдӧмысь деньга мынтӧны, ӧбедня сьылӧдӧмысь, молебен сьылӧдӧмысь — ставсьыс попъяс деньга босьтӧны. Кужлӧмаӧсь тай сьӧд кырныш чукӧр деньга ректыны йӧй войтырлысь быд ногӧн!..
Коми пӧрысь дедъяс ӧні на чайтӧны, эм пӧ мӧдар югыд. Морт пӧ кулӧ да яйыс сылӧн сісьмӧ, «лолыс» пӧ век кӧнкӧ ветлӧ. Му вылын кӧ пӧ бура мортыс олӧма, мӧдар югыдын лолыс сылӧн «райӧ» воас. Лёка кӧ морт тан оліс, сійӧ «адӧ» мунӧ. Зэв ӧд сюся роч попъяс лӧсьӧдлӧмаӧсь: шуӧны кулӧм мортлӧн пӧ яй сісьмӧ, а грешниклӧн пӧ яйыс оз сісьмы. Сійӧс пӧ сир пӧртйын нэмсӧ кутасны жаритны да пуны. Коми войтырыд пемыд, велӧдчытӧм, сійӧ ставсӧ вӧлі ина (збыль) пыдди пуктӧ. Став ылӧдлӧмыс коми йӧзӧс, став пӧрйӧдлӧмыс вичкоысь петіс. Эз кӧ революция ло, ӧні на эськӧ коми йӧз долыдлун эз аддзывны.

КОМИ ЙӦЗ РЕВОЛЮЦИЯ БӦРЫН

Важ Россияын вӧлі олӧны зэв уна пӧлӧс ас сёрниа йӧз — суоми, удмуртъяс, мари, мордва, тотара, белорус, украинаса йӧз, якутъяс, монголъяс, чувашъяс, осетинъяс, грузинъяс, армянаяс, уна-уна мукӧд йӧз. Ставсӧ найӧс роч сар да роч буржуйяс пӧкӧритӧмаӧсь воысь воӧ. Налӧн сійӧ и удж вӧлӧма — воюйтны нэмсӧ, кодӧссюрӧ пӧкӧритны да жмитны. Попъяс налы вӧлі крестӧн да молитваӧн вирсӧ лэдзны отсалӧны...
Воис налы суд — революция. Ӧні быд ас сёрниа йӧзлӧн, кодъясӧс ме казьтылі, асланыс власьт да обласьт эм. Быдлаын сӧвет да исполком. Быдлаын ёна велӧдчӧны да выль ногӧн, кыдз шуліс В. И. Ленин, уджалӧны. Некод найӧс оз жмит, некод найӧс пӧкӧритысь эз ло. Найӧ ӧтвыв рабочӧйяскӧд киысь киӧ кутчысьӧмӧн уджалӧны, ӧтвылысь выль олӧм дорӧны. Ӧтвылысь, война кӧ лоас, ассьыныс вӧлянысӧ (свободасӧ) да выль олӧмсӧ мӧдасны видзны да дорйыны лёк, кыз рушкуа мувывса капиталистъясысь.
Наысь дерт оз кольччыны коми войтыр, кодъясӧс тшӧтш сар, да урадник, да поп уна сё во виӧмӧн вины мӧдлісны.
1921-ӧд воӧ коми йӧзлӧн лоис асланыс автономия. Кӧкъямыс во нин олӧны автономия обласьтын. Мый нӧ вӧчис налы сӧвет власьт? Ёна-ӧ отсаліс, туйдӧдіс найӧс овмӧснысӧ кыпӧдны да ассьыныс олӧмсӧ бурмӧдны, кокньӧдны, югдӧдны?
Тайӧ вояснас Коми обласьтӧ крестьяналы вайӧмаӧсь да разӧдӧмаӧсь 16 000 плуг, 157 идзас шыран машина, 864 вартан машина. Вӧв-мӧс лечитны восьтӧмаӧсь 13 больнича, 44 агрономическӧй пункт восьтӧмаӧсь. Му-видзсӧ керны отсӧг сетӧма зэв уна, 24 436 гектар вӧчӧны коми йӧз ӧтвылысь. Нюрсӧ косьтӧмаӧсь 1505 гектар пасьта. Ӧні эм 44 му-видз керан ӧтувтчӧмъяс. Став шленыс сэні 15 224 морт. Деньгаӧн отсӧг крестьяналы сеталӧма 505 сюрс шайт. Му-видз керан кооперативын 5031 морт, ставыс налӧн восьтӧма 225 кооператив. Вӧрсӧ ректӧма кер вӧчӧм вылӧ 10 миллион гектар пасьта. Кер лэдзӧм ӧні нажӧтка вайӧ важ серти унджык. Выль туйяс вӧчӧмаӧсь 120 верст кузя. Ӧні нуӧдӧны Половника–Ухта коластӧд 400 верст кузя туй. Кама-Печӧра йылӧ 47 верст кузя выль туй эштӧдӧны. Быд вӧлӧсьт коласт телефон да телеграф вӧчӧма. Комын сиктын эм радио.
Ӧні миян велӧдчӧны ичӧт школаын 16 500 мортысь уна. Сизим вося школаын, ІІ ступеньын да том крестьянаӧс велӧдан школаын 2065 морт. Эм 295 ичӧт школа, 15 шӧркост грамотаӧ велӧдан школа. Сэсся 6 школа эм, кытысь петӧны техникъяс, мастеръяс да учительяс. Сійӧ квайт школаас велӧдчӧ 500 морт. Мукӧд каръясӧ гырысь школаын велӧдчыны ыстӧма 300 морт гӧгӧр. Ӧні нин уна коми йӧз пӧвстысь петісны инженеръяс, врачьяс, учительяс. Велӧдчӧма йӧзыс коми йӧз пӧвстын воысь воӧ содӧ.
Ӧні и гырысь йӧзсӧ велӧдӧны. Найӧс велӧдны восьтӧма 122 школа. Сэсся уна сиктъясӧ восьталӧма изба-читальняяс, эм 94 библиотека.
Сӧвет власьт кӧсйӧ вӧчны сідзи, мед ӧти морт эз вӧв лыддьысьны да гижны кужтӧм.
Ичӧт кагаясӧс быдтыны 76 ясли восьтӧма, 25 больнича. Сереговӧ ӧні курорт вӧчисны, кӧні уна коми мортлысь кутасны лечитны дзоньвидзалунсӧ.
Революцияӧдз коми йӧз пытшкын некутшӧм газет эз петлы. Коми кывнас оз позь вӧлі сёрнитны школаясын. Ӧні миян петӧны «Югыд туй», «Коми сикт», «Красная Печора». Сэтчӧ гижӧны коми крестьянинъяс. Газет ставсӧ аддзӧ, кӧн мый керсьӧ, коді кутшӧма уджалӧ. Сійӧ ставсӧ эрдӧ петкӧдӧ. Воысь воӧ содӧ и газет лыддьысьыс.
Ӧні нин, тайӧ воясӧ, петны кутісны асланым коми учёнӧйяс да литераторъяс. Найӧ лӧсьӧдісны коми азбука, коми музей, коми театр, коми пьесаяс гижисны, коми кывйӧн уна нига лэдзисны. Ыджыд куим журнал быд тӧлысьӧн лэдзӧны: «Коми му», «Ордым», «Коми просвещенец». Сэтчӧ гижалӧны важ олӧм йылысь, школаын велӧдӧм йылысь, коми гижӧд пырыс коми крестьяналы висьталӧны, кыдзи бура видз-му уджавны, кыдзи скӧт рӧд бурмӧдны, медым сылӧн мӧскыс унджык йӧв вайӧ.
Революцияӧдз нинӧмтор эз вӧвлы. Ӧні коми йӧз збоя да вынысь, сьӧлӧмсяньныс кутчысисны велӧдчыны да выль коммунизм нога олӧм дорны. Найӧ мунӧны ставмувывса рабочӧйяскӧд ӧти знамя улын, ӧти туйӧд, ӧтвылысь уджалӧмӧн, ӧтвылысь вермасьӧны уджалысь йӧз нартитысь мувывса буржуйяскӧд да попъяскӧд. Туй паськалӧ. Удж уна. Водзӧ! Важысь, важ олӧм тӧдмалӧм бӧрын, выль олӧм дорны бурджыка кутчысям!



«ВАРТЫСЬ» ЁГОР

Кӧні бара тэ, Вартысь Ёгорӧй-а? Ловъя абу нин, шонъянӧй? (Вуджӧрыд тэнад тай син водзӧ сувтӧ!)
Коді эз тӧдлыв Ёгорӧс! Быдлунся «гӧсьт» паракод вылын. Быд паракод вылын билеттӧм, «бесплатнӧй» пассажир. Эжва кузя: Кулӧмдінсянь Сыктывдінкарӧдз, Сыктывдінкарсянь Совдорӧдз, Совдорсянь Кардорӧдз — ӧтарӧ-мӧдарӧ, кымынысь бара тэ гежмавлін Эжва юсӧ-а?! Ва воссьӧмсянь гожӧмбыд йи куттӧдз ветлан, кывтан-катан, лун ни вой он тӧд, горт ни ин, коньӧрӧй, он аддзыв, позтӧм кӧк моз... Йӧй улӧ лэччӧмыд, озыр йӧзӧс, купеч пиянӧс, тешитан, пиньнысӧ жерйӧдлан налысь — синва пырыд серам петкӧдлан, «вартан», йӧктан, сьылан, бӧрдан, кевмысян — нянь кусӧк коран, румка вина пычкан...
Быдӧн тешитчывлісны тэ вылын — тӧдтӧмыс и тӧдсаыс, рочыс и комиыс — тэ вылын, коньӧр кодь морт вылын. Кымын йӧг бара вӧлі тэнад балябӧжад-а, кымын гадь коклябӧрад, гырддза помъясад? Кымын ведра синва бара тэ кисьтлін нэмнад-а? (Курыд-ӧ, юмов-ӧ вӧлі тэнад синваыд — сійӧ некод эз тӧдлы да и тӧдныыс тэнсьыд сійӧ некодлы могыс эз вӧв. Тэӧдз ӧмӧй нӧ кодлыкӧ шог вӧлі!)
Коді эз тӧдлыв Ёгорӧс! Серамыд и жальыд тшӧтш ӧтпырйӧн петас, сы вылӧ кӧ видзӧдлан: кузь гыркъя, дженьыдик кер пом кодь кыз кокъяса, дзоньнассӧ — муртса аршынысь джуджыдджык лоӧ, морт!.. Ёсь пыдӧса манак шапкаа, пӧдрасникшоя, няйт сьылі кӧртӧда; руз киссьӧм, сыри-летки ӧшалӧ жебиник туша вылас паськӧмыс, няйт... Кӧмтӧм, варччӧм-потласьӧм кокъяса, некор косьмывтӧм синва чужӧмбана... Коркӧ бара тэ узьлывлін эн-а? Коркӧ бара тэ тырпӧт, нэмтӧ корлін да, вӧвлін эн-а? Мыссьывлін эн бара тэ кӧть ӧтчыд, синванад кындзи? Коркӧ бара тэ кӧть ӧтчыд садьтӧм код, вексӧ юлін да, вӧвлін эн-а? Туплясьлін палуба джодж вылын, кок улын, кочегар пач дорын, трум пыдӧсын... Тэнӧ талявлісны, чужъявлісны, тойлавлісны кытчӧ веськалӧ... Вылӧ тэд сувтліс «билеттӧг» ветлӧмыд.
Кымын вежай-вежань бара тэнад вӧлі-а? А вӧлі эз ӧти кӧть, дзик ӧтик морт тэныд, кысь нин эськӧ «вежай-вежань» пыдди да, прӧстӧ морт пыдди кодікӧ тэныд!!! Коркӧ, ӧтчыд кӧть, йӧз син водзын тэ муртса кежлӧ лолін эн мортнас, прамӧй мортнас, кык кока пемӧсысь кындзи, вылӧджык пуктывлісны эз?!
* * *
Сэтшӧм вӧлі тэнад олӧм-вылӧмыд важӧн, воддза олан кадъясӧ, шуштӧм дыръясӧ. Сідз тэнӧ пыр, сэтшӧм чужӧмбанӧн, аддзывлім-тӧдлім уна, уна во революцияӧдз...
Медбӧръясьыс Ёгорӧс ме аддзывлі во нёль-ӧ-вит сайын. Аддзи и эг тӧд Ёгорӧс, «йӧй» Ёгорӧс, «Вартысь» Ёгорӧс — сэтшӧма вежсьӧма, сэтшӧма тӧдтӧммӧма мортыд! Палялӧма-садьмӧма, выльысь чужӧма, Октябр ваӧн мыссьӧма-пыртчӧма Ёгор. Абу нин важ кодь няйт, абу нин киссьӧм паськӧма — руз, абу нин синва бана, оз нин горзы «вежань» да «вежай», шӧвк кодь миян Ёгорыд — лым еджыд шабді дӧрӧм-гача, шыльӧдӧм юрсиа, мольӧдӧм тошъяса, сулалӧ кыр йылын, тошсӧ малалӧ, вӧлисти асьсӧ «чувствуйтӧ»-кылӧ мортӧн, «настоящӧй гражданинӧн», первой на аслас нэмнас. Абу нин «йӧй» Ёгор, а Ёгор Игнатьӧвич Ракин, Пуним сиктысь крестьянин. Вӧлӧма и Ёгорлӧн аслас горт! А водзын некод эз и тӧдлы, кытысь сійӧ эм, эз чайтлы некод, мый сылӧн тшӧтш мортлӧн моз жӧ вӧлӧма чужан му, горт, кок улас «пӧтшва»!..
Уна вӧлі «йӧй» Ёгорыд кодь мортыд Россия пасьтала миян, революция лотӧдз. Эн-ӧ тэ дзоньнас, комиӧй, сэтшӧм вӧв водзын, йӧй Ёгор нима, сідз ӧд тэнӧ, буракӧ, лыддьывлісны-тӧдлісны, сы туйӧ пуктывлісны, тэ вылӧ вылісянь зывӧка видзӧдлісны мукӧдъяс, «сӧстӧмъяс».



ВИАМ ВИНА ГАГЙӦС!
Вина юӧмкӧд вермасьны отсӧгтор

«Роч мулӧн гажыс — юӧм» — шулӧма ёна важӧн нин (1000 во сайын) ӧти Роч муса князь. Збыль ӧд тадзи и вӧлі революцияӧдзыд, саръяс да князьяс власьт улад. Став олӧмыс вӧлі тыр юӧмӧн, став гажыс вичкоын да кабакын: чужас морт — нимкодясьысь бать лӧсьӧдӧ вина юӧм; праздникъяс дырйи — «некыдз оз позь винатӧг»! Мортӧс суӧма курыд шог — вунӧдчӧ бара жӧ вина бердын; мортлы сюрӧма нажӧтка, сылы нимкодь, долыд, — кыдз нӧ позяс юышттӧг! Тадзи став олӧмас миян пырӧма юӧм. Вина юӧм пырӧма сьыланкывъясӧ, висьтъясӧ, мойдкывъясӧ, быдлаын горӧдчӧ ас йывсьыс мортлы, мед сійӧ юас. Тадз вӧлі ёна важысянь. Революция бӧрын первойя воясӧ неуна бырыштліс, ӧні бӧр зэв ёна паськалі да падмӧдӧ социализм тэчан удж. Вина гаг грӧзитӧ миянӧс вермыны, торкны социализм тэчан уджтӧ. Колӧ вина гагйӧс вины. Сӧвет государствоын абу местаыс юӧмлы; миян гажыд абу нин важ моз вичкоын да кабакын — ӧні сытӧг эм уна бур гаж. Колӧ чорыда сувтны виналы паныд да вермыны, бырӧдны сійӧс. Тайӧ нигаыслӧн мог — отсыштны винакӧд вермасьысьяслы.

Вина некутшӧм пӧльза оз сет.

Мыйла нӧ эськӧ сэтшӧма паськалі вина юӧмыс? Вина помысь висьталӧны быдсяма пӧльза: вина пӧ шонтӧ, бурдӧдӧ висьӧмъясысь, сетӧ сёйны чӧстӧм, гажӧдӧ олӧм, с. в., — со мыйяс висьталӧны буръяссӧ вина юӧмлысь, та понда сійӧ татшӧмасӧ и паськалӧма. Сӧмын тадз шуысьясыс ылалӧмаӧсь асьныс дай тшӧтш ылӧдлӧны йӧзӧс. Збыльысьсӧ вина помысь некутшӧм бур абу, вина оз бурдӧд висьӧмъясысь, оз шонты, сӧмын ёнджыка кисьтӧ мортлысь дзоньвидзалунсӧ. Быдӧн, кӧнкӧ, казявлісны, кутшӧм кокниа кынмалӧ код морт ывлаын кӧдзыд дырйи, казявлісны, кӧнкӧ, и сійӧс, кутшӧм кокниа позьӧ горш висьмӧдны кӧдзыд вина юӧмӧн. Та серти позьӧ гӧгӧрвоны, мый вина юӧм мортӧс оз шонты, вина бырӧдӧ мортлысь садьсӧ, да сы понда мортыс оз кыв кынмалӧмсӧ, оз кыв висьӧмъяссӧ.
Частӧ кывлан татшӧм кывъяс: «Ме ӧд ог уна ю, сӧмын сёйӧм водзын румка-мӧдӧн, мед бурджыка чӧстас сёйны». Таысь ёна асьтӧ ылӧдлӧмыд нинӧм нин абу: докторъяс шуӧны, он кӧ пӧ вермы терпитны ютӧг, бурджык лоӧ во пиын кымыныськӧ садьтӧг усьмӧн юны, быд лун румка-мӧдӧн юӧм дорысь — сэки мортлӧн пытшкӧсыс (сьӧлӧм, ты-мус, кынӧм да мукӧд) омӧльджыка портитчӧ; быд лун неунаӧн юигӧн морт ньӧжйӧникӧн жугӧдӧ, падмӧдӧ гырк пытшкӧсса удж да дзоньвидзалунсӧ.
Сідзкӧ юӧмысь некутшӧм пӧльза абу, омӧльыс вывті уна. Юӧм понда дзоньвидзалун жугалӧм йылысь эм уна бур нигаяс докторъяслӧн, эм коми кывйӧн гижӧм «Вина юӧм йылысь» нига, гижӧма врач И. С. Коканин. Та понда ме ог кут та йылысь гижны, окотитысьяс вермасны лыддьыны врачьяслысь нигаяс. Ме сёрнитны понда мукӧдторъяс йылысь. Видзӧдлам вина помысь лёкъяссӧ мукӧд боксянь.

Вина юӧм да семья пытшса олӧм.

Юысь мужиклӧн бабаыс да челядьыс медся ёна тӧдӧны вина юӧм помысь лёкъяссӧ, ас вывтіныс сійӧ мунӧ да.
Ӧтитор ме ог гӧгӧрво: мыйла сиктъясын нывбабаясыс асьныс вӧчӧны самӧкур? Вӧчасны, юкталасны ассьыныс мужикъяссӧ, батьнысӧ, рӧдняӧс, либӧ мусукӧс, а найӧ асьнысӧ жӧ коньӧръясӧс нӧйтасны. Крестьянкаяс самӧкур вӧчӧмысь мыждӧны мужикъясӧс, шуӧны поліг нӧйтӧмысь, лёкалӧмысь.
Ме ногысь, колӧ нывбабаяслы эновтны сійӧ полӧмсӧ. На дор ӧд ӧні законыс. Колӧ йӧзӧдны, янӧдны самӧкур вӧчысьясӧс, янӧдны да мыждыны самӧкур вӧчтӧм понда лёкалысьясӧс да нӧйтысьясӧс. Ӧтув кӧ нывбабаяс босьтчасны самӧкур бырӧдны, — найӧ ӧдйӧ вермасны сійӧс. Уна быдсяма пӧлӧс лёксӧ да омӧльсӧ вайӧны самӧкур да вина семья пытшкӧсӧ. Менам олӧмын виналӧн омӧльыс ёна ас вывті мунліс, да верма йӧзӧдны сійӧс, мед отсавны мукӧд семьяысь бырӧдны татшӧм торъяссӧ. Олӧмыс миян семьяын вӧлі зэв сьӧкыд: бать вӧлі зэв ёна юӧ, код юрӧн воас да семьясӧ нӧйтӧ. Ме ачым сэк ичӧт на вӧлі, ог помнит, а сиктсаяс висьталӧны: нӧйтас пӧ бабасӧ да шойӧс моз чужъяс лабич улӧ. Вӧлі менам вок, 11 арӧсӧн ыджыд меысь. Батьлӧн коймӧд баба кулӧм бӧрас семьяын нывбаба некод эз коль, выль баба батьлы оз сетны (вичко законъяс серти позьӧ вӧлі гӧтрасьны сӧмын куимысь); воклы 18 арӧс эз на вӧв да, кымынкӧ тӧлысь ковмис овны слугаӧн. Мыйӧн 18 арӧс воклы тырис, бать сійӧс гӧтраліс, оз эськӧ окотит вӧлі вокыс да. Гӧтыр кулӧм бӧрас бать кутіс омӧля палявлыны: век юӧ, век код. Ютӧг бать вӧлі шань, небыдик сьӧлӧма морт, юӧмӧн — некытчӧ шогмытӧм, звер. Кӧть эськӧ воктӧ батьӧ ачыс мырдӧн, пинялӧмӧн да грӧзитӧмӧн гӧтраліс, ачыс корсис весиг невестасӧ воклы, а моньсӧ мыйлакӧ батьӧ оз вӧлі радейт, пыр лёкӧдӧ мужикыслы. Коднад локтас да тшӧктӧ вокӧс нӧйтны бабасӧ; сійӧ батьӧысь поло да нӧйтӧ, мукӧддырйиыс нӧйтас садьтӧг усьтӧдзыс. Унаысь лолі тадз: локтас батьӧ войын, код, пондас ыдждавны вок гозъя вылын: увсьыныс кыскалас вольпасьсӧ, вой шӧра войын тӧлын пасьтӧгныс вӧтлас ывлаӧ (ачыс шуалӧ: «Ен Адамӧс да Еваӧс вӧтліс ас дінсьыс райысь, ме сідз жӧ вӧтла тіянӧс ас дінысь»), сэсся тшӧктас аслас кок вылӧ юрбитӧмӧн прӧща корны. Не ӧтчыд код юрӧн нӧйтӧмӧн батьӧ воштывліс вокӧс вольпасьӧдз, мукӧддырйи нӧйтігас чегъясяс сю чумали майӧг. Коркӧ ӧтчыд вок эз вӧв гортын, бать локтіс зэв код. Уськӧдчис джоджӧ да кратайтчӧ (ыдждалӧ), шуӧ: вольпасьӧдз мунны ог вермы, вайӧ катӧдӧй (вольпась вӧлі вылыс судтаын). Гортын вӧлім сӧмын монь да ме — ичӧтик детина, монь и шуӧ: «Айка, ми тэнӧ катӧдны огӧ вермӧ, вай ме тэд отсала да кай ас кокнад». Этша и кевмысис моньӧй, сӧмын бать оз вӧрзьы, век ӧтарӧ тшӧктӧ миянӧс катӧдны вольпась вылӧдз.
Дыр зэв тадз ыдждаліс, сэсся друг швыруллю чеччыштіс, да уськӧдчис монь дінӧ. Сійӧ вӧлі пач вом дорын, кыскӧма пачысь пӧсь ва да юм гырничьяс тырталӧ (сур вӧчны кӧсйӧ). Кватитіс батьӧ монь ордысь пӧсь ва кӧш да кутіс миянӧс монькӧд пӧсь ваӧн коявны.
Бара миянлы монькӧд лои тӧлын пасьтӧг пышйыны гортысь да йӧзын узьны войсӧ (вӧлі тайӧ рытын). Татшӧм олӧмыд дерт некодлы оз кажитчы. Воклы зэв вӧлі забеднӧ: уджалас-уджалас, шойччӧг оз тӧдлы, а став нажӧткасӧ бать юӧ, сэсся сійӧ жӧ татшӧма смекайтчӧ, понйӧс дорысь омӧля видзӧ.
Вель унаысь вок забеднӧысла пондыліс джагӧдчыны да бытшкыны асьсӧ пуртӧн, а ме сэн ичӧтик детина бӧрда да мездыся...
Ичӧтиксянь менам лосьӧма зэв висьлӧсӧн.
Ыджыда быдмӧм бӧрын веськавлі бурдӧдчыны бур докторъяс ордӧ (воясӧн ветлӧдлі больничаысь больничаӧ), сэн найӧ шуӧны: висьӧм тэнад бать юӧм понда, код юрӧн вӧчӧма менӧ бать, да сійӧн ӧні лоӧ нэм чӧж зывгыны, пӧжны сьӧкыд висьӧмъяс. Та йылысь некор оз позь вунӧдны юысь бать-мамлы: юысь ай-мамлӧн челядь — ёрӧм йӧз, нэмныс найӧ мучитчасны бать-мам мыж понда.
Лечитчигад аддзывлі, мыйӧдз воӧ юысь мортыд ачыс. Юас-юас морт да дзик нинӧмӧдз воас — йӧймас, каститчыны сылы пондас, омӧльяс мыччасьӧны (тайӧ висьӧм шусьӧ «белӧй горячкаӧн»). Ичӧтысянь ме аддзи омӧльсӧ виналысь, аддзи кутшӧм шогъяс вайӧ вина семья пытшкын. Сы вӧсна ачым ньӧти ог вермы юны. Код морт вылӧ лӧг петӧ и жаль сійӧ, коньӧр: тайӧ важ оласногыс воштӧ вӧлі морттӧ татшӧмӧдз, а революция бӧрын эгӧ на удитӧй ми весавны став няйтсӧ, орйӧдлыны став лёк вужсӧ важ оласноглысь выль олӧмысь. Лёк босьтас важ вылӧ, лёк босьтас вина гаг вылӧ, кыпӧдӧ тайӧ лёкыс тышкасьны вина гагкӧд. Мед эськӧ унджыкӧс босьтӧ татшӧм лёкыс, кутшӧм ӧдйӧ эськӧ сэк вермам ми винаӧс!
Тайӧ ставсӧ ме гижи ас олӧмысь, ставыс збыль. Да ӧд ставным тайӧ пыр аддзам олӧмысь, сӧмын вывті тшӧкыда аддзывлӧмла пырӧма привычкаӧ, некодӧс оз чуймӧд да огӧ тышкасьӧй тайӧ страмкӧд. Водзӧ тадзи оз позь! Миянлы колӧны дзоньвидза йӧз, ми огӧ вермӧй видзӧдны бурӧн батьяслысь код юра ыждалӧм, смекайтчӧм семья водзын; ми огӧ вермӧй видзӧдны, мед став нажӧтка да овмӧс мунісны вина вылӧ, а семья тшыгйӧн виньгыртіс. Вай босьтсямӧй тайӧс бырӧдны, сувтам паныд вина гаглы да виам сійӧс.

Вина юӧм да праздникъяс.

Медся ёна вина юӧм да сы бӧрся вӧтлысьысьяс тыш да кось овлывлӧны праздник лунъясӧ. Сур-винатӧм праздникыд пӧ сійӧ не праздник, — шуӧны коми крестьяна. Кӧть кутшӧм гӧль мортыд, кӧть аслас сёйныс оз судзсьы, удждысьӧмӧн, а сур-вина лӧсьӧдны колӧ. Быд сиктын 5–6 сур винаа праздникыд во гӧгӧрнад овлӧ, быд праздник дырйи шайт 10-ыд сур-вина вылад этша пыдди мунас — со кутшӧм «нажӧтка» вайӧны праздникъяс крестьяналы. Юасны-юасны, сэсся петасны ывла вылӧ, да пондас ӧтарӧ лыбны мать да квать, видзӧдан да, зоръясӧн вӧрӧшитчӧны — либӧ тыш да кось, чегъясьӧны зоръяс; кымынкӧ мортлысь юрсӧ поткӧдӧмась, сойяс чегъялӧмась, бура уна пурта дойяс (ранаяс) вӧчӧмась, унаысь овлывлӧ — мортӧс виӧмась, — со мый вайӧ праздник дырся кода «гаж». А татшӧм праздник дырся косьястӧ сиктад збыльысь гаж пыдди и пуктӧны: гӧгӧр чукӧртчӧмась садь йӧз (медся нин нывъяс) да видзӧдӧны, бӧрыннас ошйысьӧны: «Со кутшӧм гажа вӧлі миян праздник, сымдаӧн тышкасисны, сійӧясӧс нӧйтісны», этша и висьталасны бокӧвӧй йӧзлы, да ӧд кутшӧм нимкодьпырысь, быттьӧ бур козин сетӧмаӧсь налы! Да, бур «гаж»: висьӧм дзоньвидза йӧзлы тыш понда, суд да рад, да тюрма, — со мыйда «гаж»! Кор бара бырас татшӧм страма «гажыд»?! Войдӧр кӧ сиктын некутшӧм мукӧд нога гаж эз вӧв, да быть вӧлі татшӧм «гажтӧ» видзӧдны-а, ӧні майбыр сюрас нин прамӧй садя гажъяс: физкультура, ворсӧмъяс, хорӧн сьылӧм-ворсӧм, спектакъяс, ловъя газетъяс, радио, кино, — ставсӧ тайӧ лӧсьӧдны праздник дыр кежлӧ быдлаын позьӧ; сымда сьӧм, мыйта сур вина вылӧ мунӧ праздникъяс дырйи, — тайӧторъяс лӧсьӧдӧм вылӧ оз мун. Тайӧторъяс лӧсьӧдӧм лоас збыльысь гаж, прамӧй садя гаж: тыштӧг-косьтӧг, мортӧс дойдтӧг-витӧг, судтӧг да лёктӧг. Татшӧм гажъяс лӧсьӧдны колӧ зільджыка босьтсьыны лыддьысян керкаяслы, деревняса комсомолечьяслы да став вежӧра йӧзлы. Праздник дырся вина юӧмлы да кулиганитӧмлы колӧ нин пуктыны пом, дыр нин вывті тайӧ страмыд оліс миян олӧмын.
Колӧ дугӧдчыны ассьыным морт нимнымӧс, гражданин нимнымӧс талявны праздник дырся няйтын да восын, колӧ дугӧдчыны вир кисьтан да дой вӧчан тор дон вылӧ ньӧбӧмысь, винаысь да самӧкурысь. Ӧткымынлаын таысь дугдӧмаӧсь нин, тшӧтш эновтӧмась важ праздникъясӧс — быдсяма Микӧлаяс, Ёгорейяс, Опонасейяс да мукӧд сэтшӧм поп-дяклысь зеп тыртан лунъяс. Та вылӧ видзан сьӧмсӧ кӧ пуктам школаяс, лыддьысян керкаяс вылӧ, кино да радио, нига да газетъяс лӧсьӧдӧм вылӧ, да ассьыным овмӧснымӧс бурджыка, сӧстӧмджыка лӧсьӧдӧм вылӧ, — сэк олӧм миян дзик вежсяс, ёна прамӧй (морт нога) лоас.
Колӧ помавны код юрӧн той пиын, няйтын зуллялӧм, висьӧмъяс кӧвтӧм. Этшаджык кӧ надея ен вылӧ да поп вылӧ пуктам, этшаджык на вылӧ сьӧм видзам, регыдджык вермам мортъяс нога, долыд олӧм лӧсьӧдны. Артавлам кӧ (а тайӧс колӧ вӧчны енкӧд да юӧмкӧд вермасьысьяслы), уна-ӧ мунӧ во гӧгӧрӧн поп-дяк зептӧ да сур-вина вылӧ праздничайтігӧн, сэк тыдалас, мыйта бур олӧмын та вылӧ артмас (Лэт вӧлӧсьтын арталӧмаӧсь да, 1927-ӧд воын ӧти праздник дырйи юӧмась 200 ведра вина), а мыйта буртор эськӧ сійӧ дон вылӧ позьӧ вӧлі вӧчны).
Коми войтыр, вайӧ босьтчыламӧ тайӧясӧс вермыны!

Вина юӧм вайӧ уна лёк общественнӧй уджлы.

Вина юӧм вайӧ не куш сӧмын синва да шог семьялы, не куш сӧмын тышкасьӧм да кулиганитӧм, — вина юӧм нӧшта торкӧ мортӧс общественнӧй уджысь.
Мыйта гырысь сӧвет уджнуӧдысьяс, коммунистъяс воисны нинӧмӧ юӧм понда; мыйта лёк нога сьӧм таргайтӧмъяс (растратаяс) овлывлӧ юӧм понда; мыйта уджалан лун вошлӧ завод-пабрикъясын рабочӧйяслӧн юӧм понда; кымын крестьянин корысьӧдз воис вина помысь; мыйта сиктса коммунистъяс да комсомолечьяс вина пиын да вос пиын воштісны ассьыныс коммунист нимсӧ, гражданин нимсӧ?! Лыдпасъяс та йылысь чукӧрттӧмӧсь, да и он вермы чукӧртны сэтшӧм уна омӧльыс вина юӧмлӧн тайӧ боксянь...
Коммунистъяс да комсомолечьяс выль нога олӧм лӧсьӧдысьяс. Вина да сы бӧрся вӧтчан лёкторъяс (косясьӧм, семьяӧс ӧбӧдитӧм, с. в.) кольӧмась миянлы важ олӧмсянь. Важ вужъяссӧ ми нетшкам, орйӧдлам. Зэв зіля да чорыда колӧ нетшкыны, орйӧдлыны юан ноглысь вужъяссӧ. Коммунистъяслы да комсомолечьяслы ас олӧмнас колӧ йӧзсӧ велӧдны бурлань, выль нога олан сям петкӧдлыны. Ачыд кӧ юан, дерт он нин вермы йӧзӧс дугӧдны, юӧм эновтӧмлань ызйӧдны. Та кузя коммунистъяслы да комсомолечьяслы колӧ медвойдӧр эновтчыны юӧмысь. Коммунистъяслӧн тырмис сям да эбӧс важлысь гырысь вужъяссӧ (сарӧс да буржуйясӧс) шыблавны, вермыны дорйыны революцияӧс ставмувывса озыръяс войскаысь, тырмис сям да вын-эбӧс дас ӧти во чӧж социализм тэчан удж нуӧдны. Ӧні медся ёна падмӧдӧ миянлысь социализм тэчан удж ас олӧмын (бытын) важ оласног, вужъясьӧма, кутчысьӧма, медъёнасӧ вина юӧм. Вина юӧм торкӧ миянлысь социализм тэчан удж. Оз кӧ миян тырмы сям да эбӧс вермыны вина гагйӧс, — ми асьным, ас киӧн торкам уджлысь водзӧ мунӧмсӧ, вермам дзикӧдз падмӧдны водзӧ социализм тэчан нуӧдан удж, вермам бӧр воны важӧ. Сійӧн ӧд важ нога олӧмӧ кыскысьяс (шуам кӧть, сиктса кулакъяс) винаӧн и торкӧны миянлысь удж: кодӧдз юктӧдӧмӧн озыръяс индавлӧны-ылӧдлӧны гӧль мортӧс вины озыръяслы паныд мунысьӧс, гӧльяс дор уджалысь коммунистӧс; кор кутшӧмкӧ юысь коммунист либӧ беспартийнӧй сӧветса уджалысь юсьӧма — век индӧны: «кутшӧм долыда да гажаа миян сьылі вылын олӧны коммунистъясыд». Вина отсӧгӧн озырмӧдчӧны озырджыкъяс сиктъясын: код юрӧн сетӧм вылӧ донтӧм-донӧн уджӧдӧны, сура-самӧкура «помечьясӧн» содтӧны выль видз-му, с. в. Шуны кӧ, кӧть кутшӧм боксянь босьт, век тыдалӧ ӧти: вина чинтӧ миянлысь вын, отсалӧ паныд мунысьяслы гӧльзьӧдны, омӧльтны сӧвет власьтӧс, бырӧдӧ юр вежӧр да эбӧс социализм тэчысьяслысь.
Код юра йӧзӧн социализмтӧ он вӧч! Мед оз ло миян пӧвстын ньӧти юысь коммунист, комсомолеч, профсоюзса шлен, сӧвет власьт ёнмӧдӧм понда тӧждысьысь рабочӧй да крестьянин. Ас олан ногнаным велӧдам йӧзӧс ютӧг овны, садьӧн гажӧдчыны, став вын пуктыны социализм тэчан уджӧ да сійӧ уджас велӧдчӧмӧ. Вина, самӧкур да сур — миянӧс падмӧдысьяс, врагъяс; нига, газет, кино да радио миян отсасьысьяс. Эновтчам ассьыным вын бырӧдӧмысь, врагъяслы отсалӧмысь, кутчысям миянлы отсасьысьяс бердӧ!

Вина юӧм да мыжъяс.

Медся уна мыжъяс овлӧны вина юӧм помысь: кулиганитӧм, тышкасьӧм, морт виӧм, нывъясӧс мырдӧналӧм; унджык растратаясыс овлӧны та понда жӧ. 1928-ӧд вося май тӧлысся «Коми му» журналын эм статья Богословскӧй ёртлӧн: «Преступность в Коми области в 1927 г.». Тайӧ статьясӧ гижӧма Нарсудъяс да Обсуд пыр мунӧм суд делӧяс серти, а судад ӧд воӧ сӧмын гырысьджык мыжъяс, мукӧдыс судӧдзыд оз волы: сідз кусӧ, либӧ помасьӧ исполкомын да милицияын.
Судӧдзыд волӧма со мыйта делӧяс:
1. 1927-ӧд воын воддза 6 тӧлысяс вӧлӧма 2879 делӧ, мӧдас — 2954 делӧ, во гӧгӧрӧн — 5832 делӧ, сідзкӧ мӧд во джынъяс судӧдз воана делӧяс содӧма: тайӧ кадас нӧшта вӧлі Октябрса Революциялы 10 во тырӧм кузя амнистия, уна мыжъяс прӧститчис судӧ волытӧг, не кӧ сійӧ эськӧ, нӧшта на ёна содіс мыжъяс лыдыс.
2. Мӧда-мӧд костын омӧля олӧм понда (тышкасьӧм, морт виӧм да с. в.) делӧяс вӧлӧма 2296 — 39,4% став делӧыслӧн. Тась: морт виӧм йылысь — 64, нывъясӧс мырдӧналӧмысь — 50; гырысь дойяс (ранаяс) вӧчӧмысь — 20 делӧ, мукӧдыс посниджыкӧсь (кокнидик ранаяс, с. в.).
3. Кулиганство йылысь вӧлӧма 1066 делӧ — 18,3% став делӧяс письыс.
Татшӧм пӧлӧс делӧяс пӧшти ставыс овлӧ юӧм понда, сідзкӧ 74,9% судӧдз воан делӧяс юӧм понда. Мыйта судӧдзыс эз волы — шуны он вермы, — ме ногысь коймӧд юкӧнысь кындзи судӧдзыд оз волыв.
Та серти Богословскӧй ёрт шуӧ: кулиганство, нӧйтӧм, косясьӧм — медся паськалӧм мыжъяс Коми обласьтын.
Мыждӧма да шуӧма судӧн пукӧдны:
1) кулиганитӧмысь — 512 мортӧс — 30% став мыждӧмыслысь;
2) мӧда-мӧд костын омӧля олӧмла мыждӧма 470 мортӧс — 27% став мыждӧмыслысь.
Растратаясысь мыждӧма 2,5% став мыждӧмлысь, — сідзкӧ вель паськыда на паськалӧмась растратаяс.
4. Нывбабаясӧс мыждӧма 233 мортӧс — 13,4% став мыждӧмыслӧн; 69,5% самӧкур вӧчӧм понда мыждӧмъясысь усьӧ нывбабаяс вылӧ.
Воысь воӧ мыжъяс содӧны:
1) 1926-ӧд воын кулиганство понда мыждӧмъяс вӧлӧмась 48,1% став мыждӧмъясысь, тайӧ прӧчентыс вылынджык став Республика пасьта шӧркодь прӧчентысь 17%-ӧн. Мыждӧма вӧлі сэк Коми обласьт пасьтаыд 152 мортӧс, 1927-ӧд воын мыждӧма — 512 мортӧс, содӧма 237%... (ӧдйӧ содӧ тані прӧчентыд, небось школаяс да лыддьысян керкаяс та ӧдъятӧ оз содны! Он кӧ дугӧд тайӧ содӧмсӧ, — олӧмыд дзикӧдз падмас, колӧ чегны тайӧ прӧчентсӧ чинӧмлань да бырӧмлань). Да ӧд унджык делӧыс кулиганство пондаыд судӧдзыс эз на волыв.
2) 1925-ӧд воын вӧлі мыждӧма ставсӧ 1017 м., 1926-ӧд воын — 1291 мортӧс, 1927-ӧд воын — 1745 мортӧс. Тайӧ, дерт, оз петкӧдлы культура содӧм, сӧмын горзӧ культура паськӧдан удж бурмӧдӧм понда. Вывті нин ӧдйӧ паськалӧны мыждӧмъяс кулиганство понда да нывъясӧс мырдӧналӧм понда. Тайӧ мыжъяс дерт юӧм помысь. Нывъястӧ мырдӧналӧмыд унджыкысьсӧ овлывлӧ код юрӧн да артельӧн; пондысьыс унджыкысьсӧ кулиганитӧмысь пукавлӧм морт.
Со мыйяс шуалӧ Богословскӧй ёрт суд делӧяс серти. Тайӧ индӧдъяс петкӧдлӧны, кутшӧм уна омӧльтор вайӧ вина коми йӧзлы, мыйта войтыр терпитӧ увечйӧ да смерть вина понда, мыйта йӧз пӧжсьӧ тюрмаясын та понда жӧ. Да ӧд со воысь воӧ на тайӧ страмыд паськалӧ! Колӧ босьтчыны чорыдджыка бырӧдны тайӧс: ёнджыка мыждыны татшӧм мыж вочысьясӧс да пукӧдны костті лэдзтӧг; ёнджыка нуӧдны культурнӧй удж да лӧсьӧдны садя гажъяс. Огӧ кӧ ми вермӧй тайӧ омӧльторсӧ, сійӧ миянӧс вермас да дзикӧдз падмӧдас коми сиктлысь выль олӧмлань мунӧмсӧ.
Том йӧз! Унджыкысь ӧд ті тайӧ мыж вӧчысьясыс. А ӧд ті жӧ выль олӧм лӧсьӧдысьяс. Сідзкӧ  вайӧ жӧ эновтчӧй тайӧ лёк уджсьыс, кутчысьӧй выль олӧм вӧчны.

Мыйла сӧвет власьт восьталіс кабакъяс.

Тайӧ гижӧдсӧ лыддьысьяслӧн юрас вермас воны мӧвп: «Татшӧм кӧ уна омӧльторйыс вина помысь, мый морла нӧ эськӧ сӧвет власьтыс кабакъяссӧ бӧр восьталіс?». Та вылӧ колӧ шуны со мый: первой воясас революция бӧрын, кор няньяс вӧлі оз судзсьы сёйныным, сэки сур-винаыд оз ков вӧлі, юӧм бырлі. Кор овмӧс пондіс кыптыны, нянь лои унджык, сэк крестьяна бара пондісны вӧчавны сур да самӧкур, самӧкур вӧчӧмыс вывті ёна паськаліс. Праздникъяс водзвылын мунан сикт кузя, да быдлаысь петӧ вӧсньыдик тшынтор, — пырысь-пыр жӧ гӧгӧрвоан: «Тан уджалӧ самӧкур завод». Уна сюрс пудовня нянь таргайтасны крестьяна самӧкур вылӧ, сивушнӧй выйыс самӧкурлӧн ёна чинтіс нэм крестьяналысь да рыжмӧдіс налысь челядьсӧ.
Сӧвет власьт ёна да дыр вермасис самӧкуркӧд «косьӧн» — законъясӧн, судӧн мыждӧмӧн. Сӧмын уна сё воӧн вужъясьӧмтортӧ юр вежӧр содтытӧг, культура уджӧн йӧзлысь олан ног вежтӧг, — нинӧм керны эз позь: йӧз эз гӧгӧрво аслыс бурлун вӧчӧмсӧ, — гусьӧн, дзебасӧн самӧкур «заводъяс» содіны, самӧкур век ӧтарӧ паськаліс, пондіс пӧдтыны сиктӧс да дзикӧдз торкны дзоньвидзалун крестьяналысь.
Кор морт водзын сувтас кык лёктор, мортыд бӧръяс кокниджыксӧ. Сідз жӧ лои вӧчны сӧвет власьтлы: самӧкур помсьыд омӧльыс дзоньвидзалунлы нӧшта на унджык роч вина дорысь, сэсся вывті уна лёк ногӧн видзӧны нянь самӧкур вылӧ, а няньыс миян ӧні на сьӧкыда судзсьӧ сёйныс. Самӧкурӧс вермӧм могысь сӧвет власьт бӧр восьталіс кабакъяс, лэдзис роч вина.
Тайӧ вӧчӧма регыд кежлӧ, сӧмын мед дугӧдны самӧкур вӧчӧм, ӧлӧдны да дзикӧдз дугӧдны йӧзӧс юӧмысь культура уджӧн, юр вежӧр содтӧмӧн, югдӧдӧмӧн.
Роч винатӧ унджыксӧ вӧчӧны картупельысь, омӧльыс сылӧн этшаджык самӧкурысь (абу сивушнӧй вый, коді уна самӧкурад да мед ёна вӧчӧ омӧльсӧ дзоньвидзалунлы).
Сӧвет власьтлӧн сетӧма права меставывса власьтъяслы йӧз окотитӧм-шуӧм серти тупкавны кабакъяс. Сідзкӧ кабакыд миян ас помын: колӧ кӧ — эм; дугӧдчам юӧмысь да самӧкур вӧчӧмысь, шуам кабактӧ тупкыны — сійӧс пырысьтӧм-пыр тупкасны. 1928-ӧд во помланяс комсомол культура поход нуӧдігӧн тадзтӧ зэв уналаын тупкалісны кабакъяссӧ. Сӧвет правительство ӧні пуктӧ став эбӧссӧ индустриализация нуӧдӧм понда, выль пабрик-заводъяс вӧчалӧм понда. Сӧмын сур-вина вӧчан промышленносьт оз паськав, пондас век ӧтарӧ топавны да кольӧ сӧмын больничаяслы да лабораторияясын уджавны колан спирт вӧчмӧн. Колӧ ёнджыка зільны вина юӧмкӧд вермасьӧм понда, мед регыдджык бырасны кабакъяс да сур вина вӧчан промышленносьт.

Код юра йӧзӧн социализм он вӧч. Бырӧдам вина юӧм!

Некымын кывйӧн мӧд пӧв казьтыштам, мый йылысь ми сёрнитім тайӧ нигаас ӧнӧдз:
1. Озыръяслы, саръяслы вина вӧлі вайӧ озырлун, чинтӧ уджалысь йӧзлысь вын озыръяскӧд тышкасьны. Сюрс воясӧн вина юӧм зэв чорыда пырӧма миян олӧмӧ: быд гаж, быд шог коллявсис винаӧн, винатӧг нинӧм эз вӧчсьыв. Миян сӧвет муын вина юӧм оз ков: сійӧ торкӧ, падмӧдӧ выль олӧм — социализм нога олӧм лӧсьӧдӧм.
2. Вина юӧны «лекарство пыдди». Сӧмын некутшӧм висьӧм оз бурд вина юӧмӧн. Вина кисьтӧ дзоньвидзалунтӧ; вина юӧм понда жебмӧ морт, висьмӧ быдсяма висьӧмъясӧн.
3. Медся уна омӧль, шог да синва вайӧ вина юӧм семья пытшсалы. Код юрӧн нӧйтӧны бабаӧс, семьяӧс; став нажӧтка да паськӧм семьялӧн мунӧ вина вылӧ, а семьяас пасьтӧмӧсь, тшыгӧсь. Вина юысьлӧн челядьыс лоӧны вывті висьлӧсӧсь, мучитчӧны да ёрӧны на понда тӧждысьтӧм юысь бать-мамӧс.
4. Полӧм понда нывбабаяс вӧчӧны мужикъяслы либӧ мусукъяслы самӧкур. Самӧкур вылӧ лёк ногӧн торъя нин уна таргайтӧны нянь. Самӧкур торъя нин уна (аслас сивушнӧй вый понда) кисьтӧ дзоньвидзалунсӧ юысьяслысь, сідзкӧ омӧльыс тан торъя нин уна. Роч вина вузалӧм лӧсьӧдӧма самӧкурӧс вермӧм могысь. Колӧ дугӧдчыны самӧкур вӧчӧмысь да юӧмысь, сэсся шуны тупкыны кабакъяс.
5. Вичко праздникъяс — сур-винаа праздникъяс. Быд праздник дырйи ковтӧг, некутшӧм пӧльзатӧг видзсьӧ зэв уна сьӧм поп-дяк вылӧ да сур-вина вылӧ. Тайӧ сьӧм вылӧ позьӧ прамӧйджыка лӧсьӧдны ассьыным овмӧс, судзӧдны нигаяс да газетъяс, кино да радио, физкультура ворсанторъяс. Та ногӧн позяс пӧльзаӧн, гажаа коллявны праздникъяс ютӧг, тыш-пиньтӧг, морт витӧг.
6. Вина юӧм вайӧ уна омӧль йӧз кост уджлы: юӧм понда унджыкысьсӧ овлӧны сьӧм таргайтӧм, лотайтӧмъяс; юӧм понда морт оз кут вермыны нуӧдны йӧз кост удж; юӧм понда коммунистъяс да комсомолечьяс талялӧны ассьыныс коммунист нимсӧ да гражданин нимсӧ вос пиын, няйтын; сӧветын уджалысьяс юӧм понда янӧдӧны, омӧльтӧны сӧвет власьтӧс да коммунист партияӧс паныд мунысьяс. Юӧм омӧльтӧ, торкӧ пабрик-заводъясын да видз-му бердын удж йӧзлысь, гӧльмӧдӧ миянӧс.
7. Вина юӧм понда лоалӧны быдсяма мыжъяс (кулиганство, нӧйтӧм-тышкасьӧм, морт виӧм, нывъясӧс мырдӧналӧм, с. в.), тасянь суд да тюрма.
8. Вина юӧм — важ олӧмлӧн, пемыд олӧмлӧн кольӧс, сійӧ оз тӧр выль олӧмӧ, торкӧ социализм тэчан удж. Дугдам вина юӧмысь, эновтам код юра «гаж», кутчысям садя гажӧ. Виам вина гагйӧс!
Кыдз тайӧс вӧчны? Дерт олӧмыс, винакӧд вермасян уджыс ачыс петкӧдлас, кыдз бурджык вежны йӧзлысь мӧвпъяссӧ вина йылысь, кыдзи кокниджык дугӧдны юӧмысь. Ӧткымын туйяс сӧмын индам ми.
Медвойдӧр дерт коммунистъяслы, да комсомолечьяслы, да профсоюзса шленъяслы ковмас эновтчыны юӧмсьыд, мед на вылӧ видзӧдӧмӧн тшӧтш крестьянаыс велаласны ютӧг олӧм лӧсьӧдны. Ми кӧ олӧм вежысьяс, юрнуӧдысьяс, ого лоӧй водзынӧсь, дерт нинӧм и думайтны вина юӧмӧс вермыны куш законъясӧн, судӧн вежны оласног йӧзлысь он вермы, сідзкӧ колӧ юӧмкӧд вермасьӧмтӧ лӧсьӧдны оласног вежӧмӧн, культура паськӧдӧмӧн (дерт ми огӧ дугӧдчӧй мыждӧмысь да судитӧмысь, нӧшта ёнджыка на пондам судитны, сӧмын мӧдар боксӧ — культураладор боксӧ, оласног вежан боксӧ — ёнджыка воддзаысь кутам вежны).
Став ютӧм йӧзлы, медвойдӧр нывбабаяслы да комсомолечьяслы, колӧ ӧтувтчыны вина юӧмкӧд вермасян обществоӧ, быдлаӧ лӧсьӧдавны тайӧ обществолысь ячейкаяс, да ёнджыка зільны вина юӧмкӧд вермасян удж ёнмӧдӧм понда. Унджык юысьыс ӧд оз тӧд вина помысь лоан омӧльсӧ аслас дзоньвидзалунлы да челядь дзоньвидзалуныслы. Думайтӧны вина юӧм помысь пӧльза лоиг (сійӧн весиг посни челядьӧс юктӧдӧны).
Та понда велӧдчӧм йӧзлы, медся ёна докторъяслы да пельшӧръяслы, колӧ частӧджык вӧчавлыны докладъяс да лекцияяс дзоньвидзалунлы вина юӧм помысь омӧльторъяс лоӧм йылысь. Колӧ петкӧдлыны та йылысь картинаяс, волшебнӧй пӧнарӧн диапозитивъяс, кинокартинаяс, мед эськӧ йӧз синнаныс аддзывлісны став омӧльсӧ виналысь. Лыддьысян керкаяслы, библиотекаяслы, гырысьяслы да поснияслы, школаяслы колӧ частӧджык вина юӧм йылысь сёрнияс, гораа лыддьысьӧмъяс нуӧдавны, вина помысь лоан омӧльторъяс йылысь; сэсся колӧ ёнджыка разӧдны та йылысь нигаяс (врач Коканинлысь «Вина юӧм йылысь» нигасӧ мед эськӧ быд морт лыддяс да мӧвпыштлас сэні гижӧм йылысь. Колӧ, мед сійӧ нигаыс быдлаын тырмымӧн вӧлі). Колӧ тшӧтш чукӧртавны, уна-ӧ вина-сур юӧны праздникъяс дырйи да во гӧгӧрӧн ас сиктын; колӧ йӧзӧдавны тайӧ лыдпасъяс докладъясын, газетъясын, вӧчавны таысь диаграммаяс, плакатъяс. Тайӧ уджнас чуксавны йӧзӧс эновтчыны винаа-сура вичко праздникъясысь, велӧдны гажаа коллявны ютӧм выль праздникъяс.
Колӧ дугӧдчыны вевттьӧмысь код юрӧн вӧчӧм судитана да судиттӧм мыж вӧчӧмъяс: семьяӧс ӧбӧдитӧм, налысь ӧстатки нянь кусӧксӧ вина вылӧ юӧм, висьлӧс челядьӧс йывдӧм, с. в. Найӧясӧс колӧ йӧзӧдны, янӧдны ас сиктын сёрниӧн, стенӧ ӧшӧдан газет пыр, с. в. Быд гырысьджык мыж воштыны судӧдз, янӧдны сэтшӧм йӧзӧс, мед мукӧд эз вӧчны сідз жӧ.
Код юра тышъястӧ пуктӧны гаж пыдди, сэтшӧм на, ас кужтӧмла, гӧль миян сиктъясыд прамӧй, бур садя гажӧн. Колӧ паськӧдны прамӧйджыка садя гаж, культура удж. Шуам кӧть  со, физкультура да мукӧд кыпыда ворсӧмъяс. Тайӧн том йӧзлы позьӧ бура лы-сьӧмтӧ песны, ёнмӧдны (вынсьӧдны) асьтӧ.
То Тентюковса лыддьысян керка (кар бердын) бура пуктӧма тайӧ уджтӧ да, том йӧзыд дзикӧдз эновтчӧма юӧмсьыд да тышкасьӧмсьыд, важ юысь да кулиганитысь том йӧз зіля кутчысьӧмаӧсь физкультура бердӧ да сэсся став лыддьысян керка удж бердӧ (та йылысь видзӧд 1928-ӧд вося № 4–5 «Коми Просвещенец» журнал).
Мыйла нӧ мукӧдлаын оз позь вӧчны тадзи жӧ? Быдлаын позьӧ, некутшӧм торъя, гырысь рӧскод та вылӧ вӧчны оз ковмы То, Проньдор вӧлӧсьтын (Емдін уезд) лыддьысян керка кыскӧма том йӧзӧс спектакъяс сувтӧдан да чукӧрӧн сьылан уджӧ, тасянь том йӧзыд босьтчисны зіля культурнӧй удж бердӧ да эновтчисны вина юӧмысь да кулиганитӧмысь. Сэні крестьяна ёна ньӧбӧны асьныс нигаяс да газетъяс, бура сувтӧдӧмаӧсь видз-му берд уджъяс. Дерт Проньдорлӧн олӧмыд ёна прамӧй мукӧдлаын дорысь сійӧ жӧ Коми муын. Мыйла нӧ тадзсӧ оз позь вӧчны мукӧдлаын? Зіля кӧ босьтчан — быдлаын позяс. А кинӧ да радио? Киноыд быдлаті новлӧдлас, быдсяма олӧмсӧ петкӧдлас син водзад, ас сиктсьыд некытчӧ ветлытӧг. Кинотӧ видзӧдігӧн дерт кӧть нӧшта ёна юысьлӧн винаыд вунлӧ. Мыйла нӧ оз позь вина вылӧ пыдди сьӧмсӧ видзны кино видзӧдӧм вылӧ? Радиоӧн ас пельнад кывлан ылі муысь олӧм-вылӧм, лӧсьыд сьылӧм-ворсӧмъяс, уджавны велӧдас тшӧтш радио. Радио кывзігад дерт вунлас дзикӧдз винаыд. Мыйла нӧ эськӧ оз позь быд лыддьысян керкаӧ лӧсьӧдны гӧраа сёрнитан радио, мыйла оз позь быд крестьянскӧй керкаӧ лӧсьӧдны детекторнӧй радиоприёмник (коді сувтас сӧмын 10 шайт)?
Зіля уджалӧмӧн ставсӧ тайӧс позяс вӧчны. Огӧ кӧ кӧсйӧй ставӧн пӧдны вина пӧвстын, вайӧ жӧ босьтчыламӧй удж бердӧ, панламӧй ыджыд кось суркӧд, самӧкуркӧд, роч винакӧд да мукӧд пӧлӧс алкоголя юанторъяскӧд. Вермим кӧ ми вӧчны революция да кыпӧдны дзикӧдз киссьӧм овмӧс, вермамӧй жӧ олӧм сям вежны, культура паськӧдны, винаӧс бырӧдны!
Ӧтувтчӧмӧн виам вина гагйӧс!

Мый колӧ лыддьыны та йылысь?

1. Врач И. С. Коканин. «Вина юӧм йылысь». Коми нига лэдзанін. Сыктывдінкар, 1927 во, доныс 15 ур. Тайӧ донтӧм, зэв бур нига. Кокньыдик, гӧгӧрвоана коми кывйӧн, зэв уна примеръясӧн да лыдпасъясӧн Коканин ёрт (врач, ачыс коми крестьянин пи — бура тӧдӧ коми сиктса олӧм) петкӧдлӧ омӧльсӧ вина помысь дзоньвидзалунлы да (неуна) общественнӧй уджлы. Быд винакӧд вермасьысьлы (доклад вӧчигӧн, беседа нуӧдігӧн. с. в.), быд вина юысьлы (мед войдӧр тӧдас став омӧльсӧ виналысь да вӧлисьт юас — оз кӧ страк да зывӧк босьт) колӧ лыддьыны тайӧ нигасӧ. Колӧ, мед ёнджыка разӧдасны тайӧ нигасӧ коми крестьяна пӧвстын винакӧд вермасьысьяс.
2. Н. Богословский. «Преступность в Коми области в 1927 году». «Коми му» нима журналын 1928-ӧд вося 5-ӧд (51-ӧд) №-ын.
3. А. Берлянд. «Алкоголизм и борьба с ним». Изд-во Наркомздрава, 1928 г. доныс 1 шайт 75 ур.
4. «Против пьянства». Пособие деревенским политпросветработникам. Приложение к журналу «Изба читальня» № 2 за 1926 г.


ВИДЗ ВЫЛЫН ПУКТЫСИГӦН

Ывлаыс зэрӧ. Карп Илля ытшкӧ, зэр вылӧ оз видзӧд. Ме ог ытшкы: виччыся кобӧм. Илля шуӧ: «Кор зэрӧ, сэк и ытшкы, мичаммас — куртан!» Ме ог ытшкы, виччыся.
Иллялӧн ытшкыссис, поводдя мичаммис. Ме сэк куті ытшкыны, Карп Илля — куртны. Менам ытшкыссис, Иллялӧн куртсис. Ывлаыс бара зэрмис...


ГУСЕНИЧНӦЙ ТРАКТОРЪЯС

Кӧть мый сьӧкта трактор кӧльӧса эськӧ эз вӧв машиналӧн, ыджыд да (уна сюрс килограмм), сійӧ пырӧ ёна муӧ да сы вӧсна небыд му вывті мунны оз вермы дай тшыкӧдӧ мусӧ кӧльӧсанас топӧдӧмӧн. Татшӧм тырмытӧмторйыс абу гусеничнӧй тракторлӧн. Найӧ пыксьӧны оз кӧльӧса вылӧ, а торъя приспособленньӧ вылӧ, код шусьӧ гусеничаӧн
Гусенича — помасьлытӧм лента, ӧтлаавлӧма ас костаныс йитчан стальнӧй башмакъяс. Башмаклӧн пытшкӧсладорас эмӧсь йӧгъяс, кодъяс ӧтлаасьӧны да артмӧ быттьӧкӧ рельс (14-ӧд серпас). Рельс кузя гӧгыльтчӧны роликъяс, кодъяс вылӧ усьӧ став сьӧктаыс тракторлӧн.
Гусеничнӧй лента нюжӧдӧма пиня кык кӧльӧса вылӧ, кыдзи приводнӧй тасма машинаясын. Ӧтик кӧльӧсаыс бергалӧ моторсянь, кыдзи и трактор нуӧдысь кӧльӧсаяс.
Тайӧ кӧльӧсаыс йитсьӧ гусеничакӧд да йӧткӧ сійӧс, быттьӧкӧ пыр пыкӧд сюйӧ ролик улӧ.
Шочиника гусеничаяс овлӧны мӧд ногаӧсь, роликъяс абуӧсь, гусенича пытшладорті гӧгыльтчӧны шарикъяс (кыдз шарикӧвӧй подшипникын). Шарик вывті гӧгыльтчӧны кареткаяс, код вылӧ пыксьӧ трактор (15-ӧд серпас).
Татшӧм гусеничалӧн ветлӧм кокниджык, сӧмын татшӧмсӧ вӧчӧны этшаджык, устройствоыс сложнӧйджык да. Унджык гусеничнӧй тракторъяс пыксьӧны кык гусенича вылӧ. Шоча овлӧ кык гусенича да ӧти воддза веськӧдлысь кӧльӧса.
Быд гусенича ӧд босьтӧ ветлӧдлыны моторсянь торйӧн. Сы вӧсна ӧти гусеничасӧ кӧ сувтӧдам, а мӧднас кутам уджавны — трактор бергӧдчас места вылас моз. Трактор мунігӧн быд гусеничалӧн муӧ инмӧны башмакъяс 15-ысь унджык. Татшӧм ногӧн трактор пыксьӧ кык гусеничанад 30 башмак вылӧ. Тайӧ, ӧти ногӧн кӧ, ёнджыка вермӧ мусянь йӧткыштчыны, сідзкӧ и гусеничнӧй тракторыд вермӧ кыскыны унджык груз кӧльӧсаа трактор дорысь. Мӧд-кӧ, уна сё килограмм сьӧктаа трактор муӧ личкысьӧ омӧльджыка морт кокысь.
Дерт мукӧдлы тайӧ тешкодь, сӧмын сійӧ збыль. Шӧркодь сьӧктаыс мортлӧн — 64 килограмм (4 пуд). Кок пыдӧсъясӧн морт мунігас пыксьӧ 150 квадр. сантиметр пасьта му вылӧ. Сідзкӧ морт кокӧн му личкӧ быд квадратнӧй сантиметр вылӧ 4/10 килограмм гӧгӧр (64 килограмм юкам 150 пельӧ).
Гусеничнӧй трактор «Раупен Шток» сьӧктанас 2200 килограмм, ветлӧдлӧ кык гусенича вылын, гусеничаяслӧн пасьтаыс 24 сантиметр.
Сідзкӧ, му вылӧ пыксян площадьыс гусеничаяслӧн лоӧ 6400 квадр. сантиметр. Тракторлӧн сьӧктаыс юксьӧ площадь серти, сідзикӧн быд квадратнӧй сантиметр вылӧ пыксьыны воӧ 2/10 килограммысь неуна унджык (2200 килограмм юксьӧ 6400 пельӧ).
Тась тыдалӧ, 2200 килограмм трактор муӧс личкӧ омӧльджыка морт серти, кодлӧн сьӧктаыс 64 килограмм.
Гусеничнӧй трактор весиг ветлӧдлӧ сэтшӧминъясті, кыт оз вермыны мунны вӧвъяс да кӧльӧсаа тракторъяс.
Гусеничнӧй трактор гуранъяссӧ и сёйясӧ лэччигӧн мунан ӧд оз содты, а мунӧ пыр ӧткодя. Кор тракторлӧн водзыс лоас гуран мӧдар бокас, мотор уджалӧ век да тракторӧс лэптӧ, быттьӧ юрпӧвтчӧ да мунӧ водзӧ. Гусеничнӧй трактор вермӧ лӧсьыда вуджны бӧрӧздаяс да гуяс. Талы абу весиг лёк сиктса омӧлик посъяс. Вермӧ мунны гусеничнӧй трактор сэт, кыт вермӧ мунны вӧв телегаӧн (серпас 16-ӧд).
Гусеничнӧй тракторъяс вермӧны ветлыны омӧлик туйясті да, найӧ туянаӧсь и война дырйи кыскавны сьӧкыд торъяс (оруддьӧяс кыскавны да с. в.) Гусеничнӧй тракторъяс системаӧн жӧ вӧчӧма военнӧй танкъяс.
Гусеничнӧй тракторлӧн механизмыс сложнӧйджык кӧльӧсаа трактор дорысь. Гусеничалӧн башмакъяс ӧдйӧ новлысьӧны-жугавлӧны уджалігӧн, ковмас найӧ вежны да дзоньтавны.
Гусеничнӧй тракторъясӧс корӧм организуйтчӧм выль колхозъясӧ да совхозъясӧ лунысь-лун содӧ. Сӧвет Союзын гусеничнӧй тракторлы мыйкӧ мында план вӧчис «Коммунар» завод. Ӧні Челябинскӧ стрӧитӧны гусеничнӧй трактор вӧчан завод, сійӧ 1931-ӧд воӧ нин сетас этшаникӧс. Стрӧитсьӧ мӧд завод Харьковын, коді кутас лэдзны 40 000 гусеничнӧй трактор, та ыджда заводыс весиг му вылас на некӧн абу.
Завод стрӧитӧм мунӧ ӧдйӧ, медым 1931-ӧд воын тайӧ кыкнан тракторнӧй заводыс лэдзасны 30 000 машина.
Бӧръя кадӧн Америкаса заводъяс кутісны лэдзны сэтшӧм тракторъяс, кодъяс уджалӧны гусеничаӧн дай кӧльӧсаӧн. Сьӧкыд уджъяс небыд му вылын вӧчигӧн трактор кӧльӧсасӧ вежӧ гусенича вылӧ, а кокни удж вылын мунӧ кӧльӧса вылын.

«ХОЛТ» ТРАКТОР

«Холт» заводса тракторъяс кутісны паськавны Америкаын 1911-ӧд воын да лыддьыссьылісны заграничаын медбурӧн, весиг Англияса «Рустон» тракторъяс вӧчлісны «Холт» трактор кодьӧс.
«Холт» системаа тракторъяс Россияӧ вайисны первойсӧ войнаӧдз на помещик овмӧсъясӧ. Машинаыс вӧлі важ типа, 75 вӧв вына, 1918-ӧд воын нин «Большевик» завод Ленинградын заводитіс вӧчавны тайӧ системаа гусеничнӧй тракторсӧ. 75 вӧв вынаӧс жӧ.
Важ типа тракторлӧн тыдовтчис уна тырмытӧмтор, медвойдӧр — сьӧкыд веськӧдлыны да вывті ыджыд машинаыс. Та кузя завод вуджис ичӧтджык вына тракторъясӧс лэдзны. Бӧръя конструкция серти «Холт» системаа Америкаса трактор 40 вӧв вына. «Большевик» заводын стрӧитӧма «Холт» системаа трактор, петкӧдлӧма 17-ӧд серпас вылын.
40 вӧв вына «Холт» тракторлӧн нёль такта ӧдйӧ ветлысь бензинӧвӧй мотор, автомобильнӧй типа. Моторсянь бергалӧм вуджӧ гусеничаса кык ыджыд пиня кӧльӧсаясӧ, код вылӧ пыксьӧ трактор. «Холт» тракторлӧн гусеничаыс помасьлытӧм лента, уна ветлысь звеноясысь. Ортсыладорас звеноын эм стальнӧй башмакъяс, кодӧн трактор муӧ пыксьӧ, а пытшладорас — выступайтӧ, код вывті гӧгыльтчӧны роликъяс быттьӧкӧ рельс кузя, на вылӧ и водӧ став сьӧктаыс тракторлӧн. «Холт» трактор роликъясын эм асык, коді видзӧ гусенича лентаӧс бергӧдчигъясӧн.
Гусенича (лента) нюжӧдӧма пиньӧсь ыджыд кык кӧльӧса вылӧ. Воддза кӧльӧса ӧтлаалӧма мотор дінӧ да мусӧ веськӧдлан кӧльӧсаӧн, а бӧръяыс сӧмын веськӧдлӧ гусеничаӧс. Быд гусенича ветлӧдлан ӧд босьтӧ моторсянь торйӧн. Трактор бергӧдчигӧн ӧтик гусеничасӧ сувтӧдӧны, а мӧдыс уджалӧ. «Холт» трактор 40 вӧв вына, сьӧктаыс 4590 килограмм, сӧмын муӧ пуксян площадьыс гусеничалӧн ыджыд да, муас личкӧ омӧльджыка морт кок дорысь. Та кузя гусеничнӧй трактор «Холт» вермӧ тулысын уджавны петны кӧльӧсаа тракторъяс дорысь водз, сідз жӧ вермӧ мунны нюрті да сёяинті.
Тракторлӧн ветлӧдлан ӧд 2½–10½ километрӧдз час.
Трактор вермӧ вуджны кокниа джуджыд канаваясті, гуясті да вермӧ мунны омӧлик туйті.
Тракторлӧн производительносьтыс 10 часа уджалан лунӧ 8 ральника плугӧн 24 сантиметр пыднаті гӧрӧмӧн — 6 гектар.
Трактор «Холт» зэв бур вӧрса ужъяс вылын, сьӧкыд грузъяс кыскавны омӧлик туйяс кузя.

«КЛЕТРАК-40» СИСТЕМАА ТРАКТОР

Гусеничнӧй системаа «Клетрак» трактор 40–55 вӧв вына. Тайӧ медбур трактор гусеничнӧй мукӧд тракторъяс пиысь. (18-ӧд серпас).
Тракторлӧн двигательыс — кык цилиндра, нёль такта, ваӧн кӧдзӧдана. Ва веськалӧ кӧдзӧданінӧ торъя насосӧн: топӧдӧмӧн да резӧмӧн. Мотор уджалӧ карасинӧн, позьӧ и бензинӧн. Ломтас ӧзтысьӧ аккумуляторсянь, а оз магнетосянь, кыдзи мукӧд тракторын. Аккумулятор сэтшӧм прибор, коді зарадитчысьӧ электричествоӧн ичӧтик динамомашинасянь, динамомашина уджалӧ тракторса моторӧн. Аккумулятор кутӧ электричествосӧ и бикинь вермӧ сетны, кор трактор нӧшта оз на уджав.
Уджӧ лэдзӧм. Медым тракторӧс уджӧ лэдзны, колӧ торъя воропӧд двигательлысь вал ӧткымыныськӧ бергӧдны, медым моторса цилиндрын лои би да вермис ӧзтыны ломтасас. Унаысь та вӧсна мотор оз вермы дзик пыр заводитны ужавнысӧ. Кор ёна мотор кӧдзыд да ломтас оз вермы ӧзйыны, трактористлы ковмас уна вын пуктыны машинаӧс ужӧ лэдзигӧн. «Клетрак» тракторын тайӧс бырӧдӧм могысь вӧчӧма самопуск. Тракторист личкӧ тув да тракторлысь моторсӧ самопуск ачыс лэдзӧ уджӧ. Самопуск татшӧм: аккумулятор дінӧ, коді видзӧ неуна электрическӧй энергия запас, йитчӧ электрическӧй неыджыд моторкӧд, мотор йитчӧ двигатель маховиккӧд. Лэдзан тув (кнопка) личкигӧн электрическӧй ток мунӧ электромоторӧ. Электромотор заводитчӧ бергавны да ӧттшӧтш бергӧдлӧ маховикӧс да трактор двигательлысь валсӧ. Двигатель цилиндрын заводитчӧ ломтас кыскӧм, сэсся топӧдӧм аккумуляторсянь чеччыштӧ бикинь, лоӧ взрыв и двигательыс нин заводитӧ уджавны. Та бӧрын лэдзан мотор бӧр торйӧдчӧ, а аккумулятор век сетӧ ток, моторса цилиндрын ломтассӧ оз ӧзтыны.
Тракторлӧн ветлӧдлан ӧд — водзлань куим да бӧрлань ӧтик. Моторлӧн вал шӧркоддьӧма быд минутын бергӧдчӧ — 1775-ысь. Воддза ӧд — 3½ километр час, мӧд — 5⅘ километр, коймӧд — 9½ километр. Бӧрӧ мунігӧн — 36⅘ километрӧн час.
Рульӧн веськӧдлӧм вӧчсьӧ дифференциалӧн (код лэдзӧ кӧльӧсалы бергавны уна сикас ӧдӧн). Тормоз личкӧмӧн ӧти гусенича сувтӧ бергалӧмысь, а мӧдыс сійӧ каднас бергалӧ-уджалӧ, а трактор ӧдйӧ вермӧ бергӧдчыны, кыдз чӧрс вылын. Тракторлӧн бергӧдчанінын тырмана пасьтанас 6 метра. Трактор бергӧдчӧ зэв лабутнӧя, оз чеччалӧмӧн.
Гусенича йылысь. Трактор пыксьӧ кык гусенича вылӧ. Быд гусеничаын 25 башмак, 35½ сантиметр пасьтаӧсь. Пыксьӧ 203 сантиметр кузьта площадь вылӧ. Сідзикӧн пыксян площадьыс гусеничалӧн — 14 452 квадратнӧй сантиметр. Трактор «Клетрак» сьӧктанас — 6262 килограмм. Тадзикӧн, ӧтик квадратнӧй сантиметр му вылӧ личкӧм воӧ неуна унджык 3/10 килограммысь. Сӧвет Союзын «Клетрак» тракторъяс ӧні уджалӧны совхозъясын, гырысь коммунаясын да вӧр лэдзан удж вылын. Выныс сылӧн 40–55 вӧв вына. Эмӧсь бур отзывъяс найӧ удж йылысь.

«КАТЕРПИЛЛЕР» ТРАКТОР

Гусеничнӧй трактор «Катерпиллер» — ыджыд вына машина, гырысь овмӧсъясын уджавны (19-ӧд серпас).
Тракторлӧн двигатель — нёль цилиндра, нёль такта, 60 вӧв вына, уджалӧ карасинӧн.
Шӧркодя уджалігӧн вал быд минутӧн бергӧдчӧ 650-ысь. Ломтас ӧзтыссьӧ магнетосянь (магнитнӧй электрическӧй машинасянь). Магнетоысь ӧтдор нӧшта эм ичӧтик динамо-машина, сетӧ би войясын уджалігӧн.
Кӧдзӧдсьӧ ваӧн, трубчатӧй радиаторӧн. Мотор йитсьӧ гусеничакӧд куим диска йитчан муфта пыр. Бергӧдчигъясын, кежигъясын ӧти гусеничаыс сувтӧдсьӧ тормозӧн, а мӧдыс уджалӧ. Тайӧс вӧчны кокньыдджык «Клетрак» тракторын дорысь, дай ёнджык, сӧмын омӧль сьӧкыдджык веськӧдлыныс да.
Ветлӧдлан ӧд — куим водзлань и ӧти бӧрлань: первой ӧд — 3 километр часын, мӧд — 4½ километр часын, коймӧд ӧд — 5¾ километр часын.
Кык гусенича пыксьӧ 226 сантиметр кузьта муӧ, быд гусеничаын 33 башмак. Гусеничалысь башмакъяс позьӧ вежлавны уджъяс серти (эм наросьнӧ башмакъяс йи вылын уджавны).
Пересиановкаын тракторъясӧн вӧлі вӧчӧма опыт, медым тӧдмӧдны, кутшӧма трактор кӧльӧса да гусенича жугӧдӧны му. Сэн тыдовтчис — медэтша мусӧ жугӧдӧ «Катерпиллер» тракторлӧн гусенича.
Трактор сьӧктанас — 8820 килограмм гӧгӧр. Вермӧ кыскыны крук йылын — 3000 килограмм гӧгӧр груз либӧ 16 дас кык дюйма плугйӧдз, нелямын диска 5 пиня, кызь куим рада 6 кӧдзан машинаӧдз да куим комбайнӧдз.
Медводдза «Катерпиллер» трактор вӧлі вайӧма Америкаысь 1929-ӧд воын. Татшӧм тракторъяс кутасны вӧчны Челябинскӧй да Харьковса тракторнӧй заводъясын.



ДИРИЖАБЛЬ ОВМӦС КЫПӦДАН УДЖ ВЫЛЫН

ВОДЗКЫВ

Дирижабльяс вӧчӧм заводитӧмыс — тӧдчанаа петкӧдлӧ страналысь индустриализация нуӧдӧм кузя, социалистическӧй овмӧс ӧдйӧ тэчӧм кузя, «техникаӧн овладейтны» да «капиталистическӧй странаясӧс вӧтӧдны да панйыны» лозунгъяс олӧмӧ пӧртӧм кузя успехъяссӧ.
Дирижабль — мирӧвӧй техникалӧн медбӧръя достиженньӧыс. Тайӧ сынӧдті лэбалан гигант, сійӧс вӧчӧмыс (мувывса сооруженньӧяс — мачтаяс, эллингъяс да мукӧдторъяс лыддьытӧгыс на) сувтӧ 4 миллион шайтӧдз, сообщенньӧын збыльвылӧ чудесаяс вӧчӧ. Дирижабль петкӧдліс нин, мый став му гӧгӧр кытшовтӧмыс сылы — прӧстӧй прогулка кодь; ССРС-ын Цеппелин вылын лэбзьысь доктор Эккенер лэбзис став му гӧгӧрыс, 35 сюрс км кузя лэбзигӧн пуксьыліс сӧмын куимлаӧ. Дирижабльлы абу страшнӧ ни пемыд войыд, ни руа поводдяыд, ни йиа кӧдзыд Войвыв полюсса сынӧдыд: Войвыв полюсӧ унаысь лэбзьылӧмъясыс бура нин петкӧдлісны тайӧс. Дирижабльыд сэсся уна груз вермӧ лэптыны: дас тоннаясӧн сійӧ вермӧ босьтны грузсӧ.
Тасянь гӧгӧрвоана, кутшӧм паськыда да кутшӧм уна уджъяс позьӧ нуны дирижабльӧн ССРС-ын, коді пуксьӧма став му сяр квайтӧд юкӧн вылас да кодлӧн эм зэв уна арктическӧй (ёна Войвылын) озырлун. Миян условйӧясын дирижабльлӧн вывті ыджыд тӧдчанлуныс. Дирижабльӧн позьӧ торйӧн кокньыда да бура кутны йитӧд центрлы ылын, бокиса местаяскӧд; регыдӧн позьӧ нуны экспедицияяс (бригадаяс), нуны колан кӧлуй (оборудованньӧ, литература, ӧдйӧ тшыканторъяс, жугавлысь, ыджыд дон сулалысь материалъяс да с. в.), босьтны дона грузъяс (мехъяс, изделльӧяс да мук. т.). Дирижабльлысь тайӧ преимуществояссӧ колӧ торйӧн тӧд вылӧ босьтны центръяссянь ылын миян национальнӧй республикаяслы да обласьтъяслы.
Кутшӧм уджъяс вермӧны нуны дирижабльяс да кутшӧм бур сетӧ дирижабльнас лэбалӧмыс, висьталӧма Ассберг тайӧ книгаас. Овмӧс кыпӧдӧм кузя ыджыд бур сетӧмысь кындзи оз ков вунӧдны нӧшта и война дырйи сылысь ёна коланлунсӧ. Дирижабльлӧн куим качествоыс — пуксьывтӧг ылӧ, кузя лэбзьыны вермӧмыс, уна груз лэптыны вермӧмыс да лэбзян ӧдсӧ чинтыны вермӧмыс, весиг ӧти местаын сулавны вермӧмыс моторсӧ уджалӧмсьыс сувтӧдӧмӧн (аэропланъяс моторсӧ сувтӧдӧмӧн лэччӧны увлань) — дирижабль мукӧд дырйиыс нинӧмӧн вежны вермытӧм военнӧй средство. Империалистическӧй война дырйи немечьяс дирижабльяссянь бомбардируйтлісны прӧтивникъяслысь ылысь тылысь каръяссӧ (Парижӧс, Лондонӧс), войяснас лэбзьӧны да. Немечьяс дирижабльяс вылын война дырйи кутісны Лунвыв Африкаын аслас войскаыскӧд йитӧдсӧ. Неприятельяс войска юр вывтіыс вӧлі лэбзьӧны, нуӧны асланыс войскалы сёян, паськӧм, военнӧй кӧлуй да с. в. Немецкӧй цеппелинъяс (дирижабльяс) кыйӧдалӧны вӧлі подводнӧй пыжъяс да пазӧдалӧны найӧс, нуӧдлісны военно-морскӧй мукӧд операцияяс. Война дырйи дирижабль — дорйысян да усьласян зэв ён ӧруддьӧ.
Кӧть кутшӧм ыджыд, выль удж бердӧ ми эг босьтчылӧ, вӧлӧмкӧ сы йылысь мысльсӧ висьталіс Ленин. Тайӧ книгаас Ф. Ильинлӧн «Ленин да дирижабль» статья висьталӧ сы йылысь.
Пӧшти 17 во сайын на, империалистическӧй война дырйи, Ленин шуліс: «Виччысьлам мыйкӧ дыра, кор миян лоасны асланым дирижабльяс. Частнӧй вопрос кузя (войналы паныд листовкаяс разӧдӧм йылысь) Ленин тшук вӧлі шуӧ, мый лоӧ «миян» власьт да лоӧны «миян» дирижабльяс.
Тайӧ кывъясыс збыльмӧны. Ми заводитам вӧчны ассьыным дирижабльяс. Йӧзлысь чукӧртӧм сьӧм вылӧ, ми пуктім нин чорыд материальнӧй подув нёль дирижабль вӧчӧм вылӧ: «Правда», «Осоавиахим», «Клим Ворошилов» да «Колхозник» вылӧ. Сӧмын рабочӧй класслӧн помтӧм ыджыд энергияыс да босьтчанлуныс, мӧскуаса рабочӧйяслӧн заводитӧмыс, пуктӧ увт лӧсьӧдны дирижабльясысь Ленин нима дзонь эскадра, сэтчӧ тайӧ нёль дирижабльсӧ сюйӧмӧн да нӧшта сыысь кындзи на кыкӧс «Старый большевик» да «Сталин» дирижабльяс вӧчӧмӧн. Юра дирижабльыс лоӧ сэні «Ленин» дирижабль.
Дерт дирижабльяслысь Ленин нима эскадратӧ лоӧ вӧчӧма.
ССРС-са уджалысь йӧз нӧшта да нӧшта ӧтчыд петкӧдлас став мирыслы, мый вермӧ вӧчны социализм тэчысьяслӧн энтузиазмыс. Сӧвет страна вывті кутас шывъявны гырысь стальнӧй дирижабльяслӧн эскадра.

Н. Семашко.

ЛЕНИН ДА ДИРИЖАБЛЬ

— Виччысьлам, кор миян лоӧны асланым дирижабльяс.
Тайӧ пророческӧй кывъяссӧ висьталіс Ленин мекӧд сёрнитігӧн 16 во сайын. Зэв ёна тӧд вылӧ усисны меным тайӧ кывъясыс Ленинлӧн Октябрскӧй поле вылын «Граф Цеппелин» дирижабль воигӧн.
Ёна сьӧлӧмысь ме мӧвпалі тайӧ кывъяссӧ Илличлысь, ӧд «Цеппелинлӧн» воӧмыс вӧлі петкӧдлӧ сӧветскӧй дирижабльяс вӧчавны заводитӧмсӧ, а сійӧ Ленинлысь заветсӧ олӧмӧ пӧртны заводитчӧм.
Буретш ӧні, кор ми босьтчим нин дирижабльяссӧ вӧчавны, бур висьтавны, кӧть дженьыдика сы йылысь, кутшӧм обстоятельствояс дырйи тайӧ кывъяссӧ висьталіс Иллич. 1914-ӧд вося август. Империалистическӧй война заводитчис. Му вылысь став йӧзъяссӧ мӧдӧдісны вир кисьтан тыш вылӧ. Мӧд Интернационаллӧн юрнуӧдысьясыс изменитісны. Шовинизм да патриотическӧй кольмӧм шымыртіс ставсӧ. Эз вермыны зумыда сулавны кодсюрӧ и миян пытшкысь. Чайтан, быттьӧ став революционнӧйыс, ставмувывса да россияса пролетариатӧн дас воясӧн сьӧкыд чорыд вермасьӧмӧн перйӧмторйыс вошис.
Сэтчӧ жӧ сэсся большевикъяслы воис сьӧкыд юӧр: Ленинӧс Галицияын арестуйтӧмаӧсь. Лёк думъяс сёйӧны, йирӧны миянӧс. Ставным мӧвпалам сы йылысь, Ленин йылысь. Пуктыссьӧ став выныс, мед эськӧ мездыны Ленинӧс. Коркӧ воис бур юӧр: Ленинӧс лэдзӧмаӧсь да сійӧ мунӧма Бернӧ (Швейцарияӧ).
А кымынкӧ лун мысти миянлы, сэки Лозаннаын олысьяслы, воисны знаменитӧй тезисъяс войналы паныд мунӧм йылысь. Гижӧма сійӧ тезисъяссӧ Надежда Константиновна киӧн.
Пемыд вой пытшкын быттьӧ югыд кыа миянлы вӧліны сійӧ тезисъясыс.
Ленин предательясӧс клеймитӧ позорӧн. Ленин чуксалӧ тышӧ. Ленин шыӧдчӧ став странаясса пролетариат бердӧ, мед найӧ веськӧдасны ӧружйӧсӧ асланыс буржуазнӧй правительствояс вылӧ.
Ёна сьӧлӧмысь лыддям тайӧ тезисъяссӧ. Мый эз на ставыс вош, мый Ленин миянкӧд, рабочӧй класскӧд — тайӧ мӧвпыс кыпӧдӧ миянӧс да быдӧн миян пытшкысь дась пыр жӧ уськӧдчыны тыш вылӧ. Кӧсъям регыдджык аддзӧдчывны Илличкӧд, сёрнитыштны сыкӧд асланым положенньӧ йылысь, тезисысь мукӧд пунктъяссӧ бура гӧгӧрбок тӧдмавны.
Сентябр 9-ӧд лунӧ ме да нӧшта кык ёрт лозанскӧй секцияысь воим Бернӧ. Мунім Шкловскӧй ёрт патераӧ, сэтысь чайтім аддзыны Ленинӧс. Эг суӧ сійӧс да шуим виччысьыштны.
Виччысям. Звӧнок. Шкловскӧйлӧн челядьыс котӧртісны восьтыны ӧдзӧссӧ, да пыр жӧ кыліс сёрни шыыс Илличлӧн да челядьлӧн чользьӧмыс. Ми ӧдйӧджык мунім калидорас Ленин дінӧ, киасим-здоровайтчим да пырим вежӧсас.
Миян воӧмысь кутшӧмкӧ ыджыдтор вылӧ подозренньӧ буракӧ лои да, ӧдйӧ юаліс:
— Но, висьталӧй, мый тіянӧс татчӧдзыс вайӧдіс?
Сійӧ вӧлі зэв бодрӧй, энергичнӧй, чужӧм вылас долыд.
Ме шуи:
— Воим тіянкӧд аддзӧдчывны.
— И ставыс? — шуис Ленин, быттьӧ недовольнӧй.
Сэки ме содті.
— Эг сӧмын аддзӧдчывны, тшӧтш и тезисъяс йывсьыд сёрнитны.
— А вот сійӧ мӧд делӧ. Сійӧ бур. Жаль, мый тӧрыт ті эн вӧлӧ. Миян вӧлі тезисъяс кузя сёрни, да тӧрыт рыт жӧ Самойлов муніс накӧд Россияӧ.
Сэки жӧ висьталіс Шкловскӧй ёртлы, медым сійӧ жӧ рытнас секция чукӧртіс.
Сійӧ жӧ луннас, 7 час рытын, ми чукӧртчим Ленгассштрассе улич вылын ичӧтик кафеын. Вӧліны: Ленин, Надежда Константиновна, Шкловскӧй, Зина Корнблюм, Д. З. Шкловская да ми, лозансаяс.
— Но, висьталӧй, — шуис Ленин.
Мненньӧяс вежласьӧм бӧрын, босьті ме кыв сизимӧд пунктын ӧти положенньӧ кузя, кӧні заводитчанінас приблизительнӧ висьталӧма став воюйтысь армияяс окопъясӧ войналы паныда листовкаяс разӧдӧм йылысь. (Тайӧ тезисъяссӧ медвойдӧр публикуйтӧма вӧлі Ленин сочиненньӧ ХVІІІ томын «Европаса войнаын революционнӧй социал-демократъяслӧн могъясыс», сӧмын тайӧ кывъясыс сэні эз вӧвны). Ме чайта вӧлі, мый миян условйӧясын сійӧс практически оз позь нуӧднысӧ, да сералӧмӧн шуи: «Вот эськӧ вӧліны кӧ миян асланым дирижабльяс, немечьяслӧн моз, сэки эськӧ ми окопъястӧ тыртім листовкаясӧн. А сытӧг тайӧ сӧмын фантазия».
Сэки Владимир Иллич кияссӧ зептас сюйӧмӧн вӧлі ветлӧдлӧ кафе жыр кузяыс да тайӧ кывъяс вылас шпыньмуніс.
Менам тайӧ шуӧм вылӧ сійӧ немтор эз шу, да ме чайті, мый сійӧ менсьым кывъяссӧ эз и пыдди пуктыв.
Вочакывтӧ сійӧ меным видзис, сӧмын тӧлысь мысти вӧлисти.
Октябр 11ʼ лунӧ Ленин воис Лозаннаӧ, медым гусьӧник пырны война йылысь Плехановӧн вӧчӧм доклад вылӧ, кодӧс вӧлі вӧчӧны меньшевикъяс на дума войтырлы. Сыкӧд воисны Зиновьев, Инесса Арманд, Крыленко, Шкловскӧй да Розмирович.
Ленин тшӧктӧм серти ми вокзалсяньыс муналім разӧдчӧмӧн, мед эз гӧгӧрвоны случайнӧ паныд сюрны вермысь меньшевикъяс: сійӧ видзчысьӧ вӧлі, медым Плеханов эз кывлы сійӧ воӧм йылысь да докладсьыс эз ӧткажитчы.
Ме муні Ленинкӧд ӧтлаын. Сійӧ ёна мӧвпалӧ. Буракӧ Плехановкӧд паныд сюрӧдчӧмыд волнуйтӧ сійӧс.
Мыйкӧ дыра мысти ме орӧді шынитӧвлуннымӧс, юалі:
— Юӧртлісны эз тіянлы, Россияын тезисъястӧ пӧлучитӧм йылысь?
Ленин шуис:
— Да, Стокгольмысь юӧртісны, мый тезисъяс пӧлучитӧмаӧсь Питирын, — да нем виччысьтӧг меным шуис:
— А тӧданныд, ме сійӧ местасӧ кириті. Сійӧ тайӧс шуис, быттьӧ панӧм сёрнисӧ водзӧ нюжӧдӧм моз. Ме пыр и казялі, мый тайӧ висьталӧ тезисъяс 7-ӧд пункт йылысь менам возраженньӧ кузя, кодӧс ме висьталі тӧлысь сайын Бернын.
Ленин видзӧдліс ме вылӧ, веськыд синсӧ читкыртӧма да серамбанӧн содтіс:
— Збыль виччысям, кор миян лоӧны асланым дирижабльяс.
Тайӧ кывъясыс ёна пуксисны менам паметьӧ.
Ӧні, кор мӧвпалан та йылысь, тыдалӧ, мый весиг сійӧ ужаснӧй кадас Ленин гениальнӧй юрнас тшук тӧдіс, мый империалистическӧй война пӧрас гражданскӧй войнаӧ; мый пролетариат вермас; мый власьт лоас большевикъяс киын да сэки миян лоӧны асланым дирижабльяс.
Ленинлӧн пророчествоыс збыльмис.
Ми босьтчим вӧчавны ассьыным дирижабльяс да регыд Сӧветъяслӧн страна вывті кутасны лэбавны гигантъяс, йитасны Сӧвет союзысь ылын, бокиса местаясӧс.
Ленин кулӧмлы 7 во тыригӧн *, дирижабльяс вӧчӧм кузя декада дырйи да Ленинӧн 16 во сайын тайӧ кывъяссӧ шуӧм кузя, тайӧ заветсӧ олӧмӧ пӧртӧм могысь миянлы колӧ босьтны лӧсьӧдны гигантъяслысь Ленин нима эскадра.
Тайӧ чукӧстчӧмнас ме шыӧдча миян Союзын водзмӧстчысь рабочӧй-ударникъяс дінӧ да крестьяна-колхозникъяс дінӧ, медвойдӧр Мӧскуаса да Ленинградса пролетариат дінӧ, гӧрд знамяа ленинскӧй комсомол дінӧ, сылӧн медвылысса орган ВЛКСМ ІХ съезд пырыс, важ подпольщикъяс дінӧ — Ленин соратникъяс дінӧ, важся большевикъяс обществоӧ, да тшӧкта ударнӧя босьтчыны чукӧртны сьӧм дирижабльяслысь Ленин нима эскадра вӧчан фондӧ.

Ф. Ильин.

* Статьясӧ вӧлі лэдзӧма «Правда» газетын 1931-ӧд вося январ 28 лунӧ.

ДИРИЖАБЛЬ ВЕРМӦ НУНЫ УНА ПӦЛӦС МОГЪЯС

СССР-лӧн зэв ыджыд да паськыд местаыс. Мед эськӧ пыр вӧлі йитӧдыс культурнӧй центръяслӧн ылын, бокиса местаясыскӧд, колӧ став пӧлӧс туйясӧн ветлӧмсӧ паськӧдны.
Миян туйясыд абу на тырмымӧн, ӧдйӧ да кокньыда кутны связь огӧ на вермӧ, уна районъяс дыр кежлӧ вонас воштылӧны йитӧдсӧ асланыс административнӧй да кӧзяйственнӧй центръяскӧд, сэсся ӧд миян уна на тӧдмавтӧм да омӧля тӧдмалӧм районъяс эмӧсь и. Ставыс тайӧ тшӧктӧ пыр жӧ босьтчыны ӧнія техника ногӧн пуктыны быдпӧлӧс туйяс.
А миян Сӧвет Союзын абу на став пӧлӧс сообщенньӧыс бура лӧсьӧдӧма. Медбӧръя кадӧдзыс ёна на омӧля видзӧдлісны дирижабль вылын ветлӧм вылӧ. А дирижабль вылын ветлӧм, йитӧд кутӧм уна боксянь позьӧ лыддьыны вывті бурӧн ӧнія став сикас ветлӧмъяс дінас.
Мыйӧн нӧ бур дирижабльыс? Сійӧ уна груз вермӧ лэптыны; дыр вермӧ пуксьывтӧг лэбавны, вермӧ лэбзьыны войын, руа дырйи дай кымӧра дырйи.
Сэсся ӧд дирижабльыд вывті ӧдйӧ мунӧ. Сынӧдті лэбалан карабъясыд часнад тӧвзьыштӧны 128 140 километрӧдз. Лэбзьӧм ӧдъя сертиыс дирижабль кольччӧ сӧмын самолётысь, но мукӧд бокъяссяньыс — дыр лэбзьыны вермӧм боксяньыс, ылӧдз лэбзьыны вермӧм боксяньыс, груз лыд лэптыны вермӧм боксяньыс да жугавтӧм, торксьытӧм боксяньыс сы кодь лэбалан машинаыс абу.
Эмӧсь дерт и дирижабльлӧн тырмытӧмъяс, сӧмын сійӧ тырмытӧмъяссӧ позьӧ бырӧдны. Тырмытӧмъяс бырӧдны позьӧмсӧ петкӧдлӧны Рытыввыв Европаын опытъясыс.
Дирижабль кутчысьӧ сынӧдас, тыртӧма сійӧс зэв кокни газӧн да. Газыс шусьӧ водородӧн. Тайӧ водородыс вывті сотчысь. А дирижабльлӧн моторъясыс уджалӧны медбур бензинӧн (ёна жӧ сотчысь). Сідзкӧ пӧжар лоӧмысь дирижабль вылын лоӧ на повны. Америкаын водородсӧ вежисны мӧд газӧн — гелийӧн. Гелийыс водород кодьыд жӧ кокни, сӧмын сійӧ оз сотчы. Сыкӧд тшӧтш мунӧны уджъяс бензинӧн уджалысь моторъяссӧ нефтьӧн уджалан моторъяс вылӧ вежӧм кузя.
Дирижабльяс стрӧитігӧн миян Сӧвет Союзын та вылӧ и медпервойсӧ колӧ видзӧдлыны. Дерт гелийыд миян эм, сӧмын сійӧс колӧ корсьны. Кор аддзам му пытшкысь гелий петанінсӧ, ковмас сійӧс чукӧртны заводитны.
Дирижабльяс стрӧитӧмын эм ещӧ ӧти ыджыд тырмытӧмтор: вывті донаӧсь сувтӧны дирижабльыслы колан мувывса сооруженньӧясыс — эллингъяс, сувтан (причальнӧй) мачтаяс, газӧвӧй завод, бензин видзанінъяс, мастерскӧйяс, лабораторияяс да сідз водзӧ. Но эллингъясыд колӧны сӧмын лэбалан линия помъясас, а лэбзян туй пунктъясас (линия костъясас) оборудованньӧыс сувтӧ ёна донтӧмджык. А миян ӧд лэбзян туйясыд зэв кузьӧсь, сідз кӧ дирижабльнад вӧдитчӧмыд (лэбалӧмыд), дирижабльыд бура асьсӧ вештас.

КУТШӦМ ДИРИЖАБЛЬЯС ОВЛӦНЫ ДА КЫДЗИ СІЙӦН ВЕСЬКӦДЛӦНЫ

Дирижабльыс баллонысь, чери формаа, дженьыд тупӧй юра да кузь ёсьмӧм бӧжа. Баллонас бӧжас крепитӧма стабилизаторъяс креста плоскосьтъясӧн да сійӧ кутӧ сынӧдас дирижабльсӧ вертикальнӧй ногӧн бергӧдчӧмысь.
Дирижабль кутчысьӧ сынӧдас, оболочкасӧ тыртӧма сынӧдсьыс кокньыдджык газӧн да.
Карабнас веськӧдлӧны рульясӧн. Найӧс лӧсьӧдӧма оболочка помас, бӧрас ӧтлаалӧма тросъясӧн (цинк снасьтъясӧн) штурвалъясыскӧд. Гондоласяньыс и веськӧдлӧны. Газнас дирижабль кыпӧдчигӧн либӧ увлань лэччигӧн веськӧдлӧны сідз жӧ гондоласяньыс газӧвӧй да воздушнӧй клапанъясӧн.
Веськӧдлӧны дирижабльнас (кодарӧ лэбзьыны, лэччыны-ӧ, кыпӧдчыны вылӧджык) горизонтальнӧй да вертикальнӧй рульясӧн. Горизонтальнӧй рульнас веськӧдлӧны кыпӧдчигас да лэччигас, вертикальнӧй рульнас — кодарӧ лэбзьыны. Кымын вылӧ качӧдчас дирижабльыс, сымын сійӧ ыдждӧ, польдӧ, сэні сынӧдыс кизьӧрджык да, дирижабль пытшса газыс ёнджыка сэсся паськалӧ да. Мед баллоныс оз пот, пытшсьыс лэдзӧны мыйтакӧ газсӧ. Кымын вылӧ сынӧдас кыпӧдчӧ дирижабльыс, сымын уна балласт дирижабль вывсьыс шыблавсьӧ. Балластсӧ дирижабль вылас босьтӧны быд лэбзигӧн. Балластыс лыаысь, ваысь. Ваыс бурджык сійӧн, лыаыс моторъясас веськавны вермас да.
Вылӧ сынӧдас качӧдчылӧм да газсӧ лэдзӧм дирижабльыс бӧр улӧ лэччигас вежӧ ассьыс формасӧ да вермас шӧри орны (жугавны). Сы понда, медым кутны важ формасӧ оболочкалысь, эм нарошнӧ приспособленньӧ — оболочка пытшкас пуктӧма неыджыд баллончик да трубкаӧн (шлангӧн) ӧтлаалӧма воздушнӧй вентиляторкӧд да сійӧн позьӧ баллонас качайтны сынӧдсӧ да сідзӧн кутны оболочкаыслысь важ формасӧ. Сідзи, рульясӧн, балластӧн, а кор ковмас, газсӧ лэдзӧмӧн, пилот веськӧдлӧ дирижабльӧн. Эмӧсь сынӧдті лэбалан веськӧдлан небыд, джынвыйӧ чорыд да чорыд дирижабльяс.

НЕБЫД ДИРИЖАБЛЬЯС

Небыд дирижабльясыслӧн оболочкаыс матерйӧысь да тыртӧма сійӧс газӧн. Гондолаыс ӧшӧдчысьӧ оболочкаас.
Небыд дирижабльясыд абу зэв ыджыдӧсь йӧрышнас (10 000 кубическӧй метрысь абу ыджыдджыкыс), дай абу ыджыд вына моторыс налӧн. Оз жӧ ӧдйӧ и лэбав, сӧмын дерт  любӧй курьерскӧй поезд дорысь ёна ӧдйӧджык мунӧ (лэбзьӧ). Оз уна лэпты и грузтӧ, дай пуксьывтӧг оз ёна дыр лэбзьы. Сы понда татшӧм дирижабльясыд оз шогмыны кузя (ылӧ) лэбалӧм вылӧ да грузъяс кыскалӧм вылӧ.
Небыд дирижабльяссӧ лӧсьӧдӧны агитация нуӧдӧм понда да спорт вылӧ, посни могъясӧн неылӧ лэбавны, а медсясӧ сы вылын да сы дінын гырысь дирижабльяс вылын лэбавны-веськӧдлыны йӧзӧс велӧдӧны.
Татшӧм системаа дирижабль вӧлі миян «Московский Химико-Резинщик», коді лэбаліс 1926-ӧд восянь 1928-ӧд воӧдз да «Комсомольская правда», коді лэбаліс таво ар Мӧскуа районын да Мӧскуа весьтын.
Тайӧ кыкнан дирижабльсӧ лӧсьӧдіс да стрӧитіс ӧти морт — инженер П. В. Фомин. Найӧ торъялӧны со мыйӧн: ӧти дирижабльсӧ вӧчӧма заводын, сылӧн моторыс «Фиам», 105 вӧв вына, а «Комсомольская правда» дирижабльсӧ вӧчӧма эськӧ заводын жӧ, сӧмын сійӧс вӧчисны Высшӧй агромеханическӧй школаысь велӧдчысьяс (студентъяс), моторыс талӧн ЮМВ. — 185 вӧв вына. «Комсомольская правда» дирижабльыс ыджыдджык моторыс понда «Московский Химико-Резинтшик» дорысь ӧдйӧджык лэбалӧ дай веськӧдлынысӧ кокньыдджык.
Кык во чӧжнас кӧ «Московский Химико-Резинтшик» лэбзьыліс кызь нёльысь, «Комсомольская правда» кык тӧлысьӧн лэбзьыліс комынысь, а условйӧыс талӧн волі омӧльджык: омӧль местаын дай некутшӧм вевттьӧдтӧг сулаліс дирижабльыс, аслас командаыс эз вӧв, газсӧ да мукӧд коланторъяс судзӧдӧм эз вӧв бура пуктӧма.
Тайӧ кык дирижабль вылас лэбалӧмыслӧн опытыс петкӧдліс, мый татшӧм ичӧт йӧрыша дирижабльясыс оз сувтны донаӧсь дай конструкция сертиыс прӧстӧйӧсь, да позьӧ бура используйтны лэбалысьяссӧ (лётнӧй составсӧ) да обслуживающӧй персоналсӧ (командасӧ).

ДЖЫНВЫЙӦ ЧОРЫД ДИРИЖАБЛЬЯС

Джынвыйӧ чорыд дирижабльыс небыд системаа дирижабльсьыс торъялӧ сӧмын сійӧн, мый оболочка пытшкас улысяньыс кузялаыс мунӧ металлическӧй форма, шусьӧ сійӧ кильӧн. Йӧрышсӧ ыдждӧдігӧн кильыс отсалӧ сьӧктасӧ ӧткодяджыка лӧсьӧдны дирижабль оболочка пасьталаыс. Сэсся гондоласӧ позьӧ крепитны киль бердас, а сідзкӧ и оболочка бердас да сынӧдыс озджык сэтшӧма паныдав лэбзигас, дирижабльыс ӧдйӧджык вермӧ лэбзьыныс.
Сыысь кындзи, небыд дирижабльяс дорысь тайӧ йӧрышнас ыджыдджык, дай моторсӧ позьӧ сувтӧдавны ыджыдджыкӧс, вынаджыкӧс, а сідзкӧ и дирижабльыс вермӧ лэбзьыны ӧдйӧджык.
Джынвыйӧ чорыд карабыслӧн оболочкаыс (кышыс) небыд караблӧн моз жӧ вӧчсьӧ наросьнӧ сы вылӧ вӧчӧм прорезиненнӧй матерйӧысь (перкальысь) да сійӧ оболочкаыс ас вылас кутӧ став сьӧктасӧ.
Джынвыйӧ чорыд карабъяс пиысь позьӧ индыны «Италия» дирижабль вылӧ. Вӧчӧма вӧлі сійӧс инженер Нобиле планъяс серти.
Италия вӧчліс сынӧдті лэбалан джынвыйӧ чорыд вель уна карабъяс, ыджданас 1000 кубическӧй метрсянь 61000 кубическӧй метрӧдз *. Италияса джынвыйӧ чорыд карабъяс зэв ӧдйӧ вӧлі лэбалӧны. «Норвегия» караб (либӧ «2№»), код вылын Нобиле 1926-ӧд воын лэбзис Римсянь Ленинград пыр, Шпицберген пыр Аляскаӧ, вӧлі 18 500 кубическӧй метр ыджда да медӧдйӧсӧ вӧлі лэбзьӧ 100 километрӧн час. «Граф Цеппелин» дирижабль (чорыд караб), коді воліс 1930-ӧд вося сентябрӧ Мӧскуаӧ, вӧлі бура сыысь ыджыд дай вына, часнас вӧлі лэбзьӧ сӧмын 128 километр. Джынвыйӧ чорыд карабъяс сэсся донтӧмджык сулалӧны и.

* Медбӧръя дирижабльыс эз ло помӧдз вӧчӧма, Нобиле заводыс 1928-ӧд вося авария бӧрын (Войвыв полюсас) дугдіс уджалӧмсьыс да.

Лоӧ нӧшта кымынкӧ кыв висьтавны сынӧдті лэбалан медбӧръя типа немецкӧй джынвыйӧ чорыд карабъяс йылысь. Найӧ асьнысӧ петкӧдлісны вывті бурӧн. На вылын вывті бура нуӧдӧны велӧдчан удж да посньыдик могъяс кузя, торъя заданньӧяс кузя лэбалӧмъяс. Сэтшӧм гырысь дирижабльяссӧ стрӧитігӧн, кыдзи, шуам, «Граф Цеппелин» — 105 000 кубическӧй метр ыджда да ЛЦ-138 — 150 000 кубическӧй метр ыджда, бытьтӧ эськӧ нинӧм вылӧ нин вӧчавны посни карабъяссӧ. Сӧмын Германия сэтшӧм посни карабъяссӧ вӧчалӧ, дай бура вӧчӧ, велӧдӧ сы вылын медсясӧ караб вылын лэбалысьясӧс. На пиын медтӧдчана дирижабльыс — РК-27. Сылӧн ыдждаыс 1435 кубическӧй метр, кык мотора 35 вӧв вын мындаӧн. Моторъясыслы ломтысянсӧ босьтӧ 10 час лэбалӧм вылӧ, вермӧ лэбзьыны 2000 метр вылаті.
ПН-28 дирижабль ыджданас 1800 кубическӧй метр. Моторыс 80 вӧв вына (Сименс). Лэбзьӧ 90 километр часнас. Вӧчӧмаӧсь шоколад фабрика «Триумф» тшӧктӧм серти реклама нуӧдӧм вылӧ. Тайӧ ичӧтик дирижабльыс бӧръя вонас лэбзьыліс кыксёысь унджыкысь, став лэбалӧмсӧ арталӧмӧн 600 час чӧж.
ПН-29 дирижабль ыджданас 2000 кубическӧй метр. Моторыс (Сименс) 100 вӧв вына. Вӧчӧмаӧсь сійӧс Швеция заказ серти.
Тайӧ посньыдик дирижабльясыслы Германияын вӧчӧмаӧсь нарошнӧ разборнӧй сувтан мачта. Сійӧс вӧчнысӧ зэв кокни да позьӧ дирижабльсӧ видзны эллингӧ сюйтӧг.

ЧОРЫД ДИРИЖАБЛЬЯС

Конструкция сертиыс чорыд караб ёна торъялӧ вылынджык индӧм системаясысь.
Сынӧдті лэбалан чорыд караблӧн медтӧдчана, главнӧй часьтыс — решётка кодь металлическӧй каркас дирижабль формаа.
Каркасыслысь пытшкӧссӧ торйӧдлӧма торъя юкӧнъяс вылӧ да сэтчӧ пуктыссьӧны газӧн тыртӧм баллонъяс, сӧмын абу нин, небыд да джынвыйӧ чорыд системаясын моз, резинаа матерйӧысь, а наросьнӧ вӧчӧм матерйӧысь, коді ас пырыс пӧшти ньӧти оз лэдз газсӧ. Ортсысяньыс каркассӧ кытшӧма резинаа матерйӧӧн, мед сынӧдыс эзджык паныдав лэбзигас. Сы вылӧ газыс пӧшти ньӧти оз личкы.
Каркас уліас водзас чорыда крепитӧма веськӧдлан (управляйтан) гондола да пассажиръяслы гондола, а сэсся нырсяньыс бӧжӧдзыс ӧткодь костъясӧн шахмата серӧн моз ӧтар-мӧдар бокъясас вӧчӧма моторъяслы гондолаяс, лыдыс налӧн медунасӧ дирижабльясын кайӧ витӧдз.
Сынӧдті лэбалан чорыд карабъяс пиысь позьӧ индыны «Цеппелин» вылӧ. Сэтшӧм дирижабльяссӧ вӧчалӧ немецкӧй фирма «Цеппелин» комын во нин.
Дирижабльяс стрӧитӧмӧ ёна кутчысис и Америка. Аслас сылӧн опытыс эз вӧв дирижабльяссӧ вӧчалӧмын да сійӧ войдӧр кымынӧскӧ тӧдмасьӧм могысь сетіс вӧчны «Цеппелинлы». Сэсся кораліс Америкаас уджавны немецкӧй конструкторъясӧс.
Англия эськӧ чорыд дирижабльяссӧ вӧчалӧ жӧ, сӧмын колана опытыс англичаналӧн абу на.
Чорыд карабъясыс медся бурӧсь уна груз лэптӧмӧн. Вермӧ сійӧ лэптыны уна дас тонна груз. Сэсся ӧдйӧ лэбзьӧ, 140 километрӧдз дай унджык на часнас мунӧ. Став тайӧ качествояс вӧснаыс дирижабльясыд ёна колӧны миянлы.
Кутшӧм достиженньӧяс эмӧсь став му вылас сынӧдті лэбалӧмын, позьӧ аддзыны со кутшӧм лыдпасъясысь (видзӧд 24 листбок):

Кутшӧмӧсь карабъясыс«Граф Цеппелин» ГерманияР-101 АнглияАмерикаЛЦ-118 Германия
Ыдждаыс (йӧрышнас) куб. метр105.000141.000184.000150.000
Кузьтаыс метр лыдӧн235220239237
Пасьтаыс метр лыдӧн 30,540,340,538,0
Уна-ӧ груз вермӧ ставсӧ кыпӧдны (ассьыс грузсӧ и быдӧн) тонна лыдӧн83,2155182,5139
Ыджыд-ӧ торъя груз вермӧ новлӧдлыны (пӧлезнӧй нагрузка) тонна лыдӧн15243825
Кымын вӧв вынаӧсь моторъясыс2650325048004800
Уна-ӧ вермӧ медунасӧ мунны часнас км. лыдӧн128101120120
Ылӧ-ӧ вермӧ пуксьывтӧг лэбзьыны километръясӧн10.0006000170014000
Кымын лун вермӧ лэбзьыны3,52,56,05,0

Дирижабльяс вылын лэбалӧм кузя медыджыд опытыс ӧні эм немечьяслӧн. Сы вӧсна немечьяслӧн бӧръя воясас лэбалігӧн дирижабльясыс некор эз жугавлыны да усьлыны, кӧть эськӧ найӧ и зэв тшӧкыда дай быдсяма лёк поводдяяснас лэбавлісны. А дирижабльяс вылад немечьясыд збыльысь ылӧ лэблывлісны, дай ёна бура лэбавлывлісны, вежавны вӧлі сӧмын позьӧ на вылӧ. 1928-ӧд воӧ «Граф Цеппелин» лэбзьыліс Европасянь Америкаӧ 111 часӧн. Лэбзигас сюрліс унаысь зэв лёк тӧвъяс, зэръяс улӧ, сӧмын помӧдзыс лэбзис.
Дирижабль вылас вӧлі 62 морт да 5 тонна пошта. Сійӧ жӧ дирижабльыс 1929-ӧд во помланьын лэбзьыліс став му гӧгӧрыс да сӧмын куимлаӧ и пуксьыліс сэки. Лэбзис сійӧ со кытъясті: Фридрихсгафен — Токио (сэтчӧ пуксьыліс) — Лос-Анжелос (сэтчӧ пуксьыліс) — Нью-Йорк (сэтчӧ пуксьыліс) — Фридрихсгафен. Фридрихсгафенсянь Токиоӧдз (12 000 километр кымын) дирижабль лэбзис пуксьывтӧг 101 часӧн. Став туйыс лои лэбзьӧма 35 500 километр 12 суткиӧн. Та кузьта туйсӧ шӧркоддьӧма колӧ мунны 50 сутки чӧж. Мӧскуасянь Токиоӧдз дирижабль лэбзис сӧмын куим лун да джын, а медӧдйӧ мунысь поезд воӧ сэтчӧ 14 суткиӧн сӧмын.

ДИРИЖАБЛЬӦН ЛЭБАЛӦМ

Немечьяслӧн сынӧдті лэбалӧмын гырысь достиженньӧясыс тшӧктӧны збыльысь ёна босьтсьыны и миян Союзын гырысь дирижабльяс лӧсьӧдӧмас. Сӧвет Союз пуксьӧма квайтӧд юкӧн став му вылас. Миян Войвылын да Сибырын эмӧсь уна ньӧти тӧдмавтӧм местаяс. Сӧвет Союз некыдзи оз вермы бокӧ вештыны дирижабльясӧн лэбалӧм лӧсьӧдӧмсӧ.
Ми огӧ нин кутӧ сёрнитны Мӧскуасянь Константинопольӧ, Кавказӧ, Туркестанӧ да Персияӧ дирижабльясӧн лэбалӧм колӧм йылысь. Миянлы колӧ ӧні жӧ збыльысь чорыда босьтчыны сёрнитны Мӧскуасянь Дальнӧй Востокӧ, Сахалинӧ, Камчаткаӧ да мукӧдлаӧ сынӧдті лэбалан туйяс лӧсьӧдӧм йылысь. Сибырса крайын эм лыдтӧм-помтӧм озырлун. Сійӧс колӧ ӧні жӧ индыны индустриализация нуӧдӧм вылӧ. А туйяс абутӧмысла ми огӧ на вермӧ колӧм выйӧдз тӧдмавны сійӧ местаяссӧ. Сэсся ӧд сыысь кындзи сынӧдті лэбалан туйястӧ восьтӧмыд йитас ылын местаяссӧ центръяскӧд, во гӧгӧр чӧж позьны кутас йитӧдсӧ кутны, а сійӧ зэв коланатор экономика да политика боксянь. Дирижабльяс вылын орлытӧм йитӧд пуктӧмӧн позьӧ овмӧдны овтӧминъяс, заводитны перйыны озырлунсӧ. Дирижабльяснас лэбалӧмсӧ медвойдӧр артавсьӧ лӧсьӧдны Гальчиха — Булун — Ново-Колымск; Гальчиха — Туруханск — Красноярск — Иркутск — Иминск; Якутск — Верхоянск — Ново-Колымск да Якутск — Булун. Арталӧмъяс серти тайӧ сынӧд туйяс вылас лэбавны колӧ лӧсьӧдны дирижабльяссӧ ыджданас 80 000 — 100 000 кубическӧй метрӧдз да мед найӧ вермӧны вӧлі босьтны 10-15 тонна пӧлезнӧй нагрузка, лэбзьыны пуксьывтӧг 6-8 сюрс километр.
Миян абу на опытыс ылын туйяс кост дирижабльӧн лэбалӧм кузяыс. Сӧмын миян синводзын немечьяслӧн та боксянь опытъясыс (11-12 сюрс километръясӧн лэбалӧмыс) тшӧктӧ миянӧс ӧддзӧдны став лӧсьӧдчан уджъяссӧ дирижабльяс стрӧитӧм кузяыс, медым асланым лэбалан опытӧн сэсся водзӧ паськӧдны дирижабльясӧн лэбалӧмсӧ. Ӧд вылынджык индӧм примерыс — Германиясянь Токиоӧдз дирижабль вылын сӧмын куим сутки да джын лэбзьӧмыс (кӧрт туй кузя 14 лун мунӧм пыдди) зэв нин ёна висьталӧ унджык дирижабльяс лӧсьӧдны колӧм кузяыс. Сэсся и пассажиръясыдлы дирижабльнад мунны вывті лӧсьыд. Ыджыд дирижабль вылын ветлӧм став мувывса туйяс дорысь медлӧсьыд. «Граф Цеппелин» дирижабль вылын зэв бур удобствоыс: позьӧ ветлыны пассажиръяслы лӧсьӧдӧм став помещенньӧястіыс; ӧти местаа, кык местаа, торъя спальнӧй каютаяс международнӧй вагонын моз жӧ. Электричествоа би эм, электричествоыс жӧ и шонтӧ помещенньӧсӧ; эм радио, зэв бура лӧсьӧдӧма мыссянінсӧ, сэні жӧ и воздушнӧй поштаыд.
Ӧні ми тӧдам нин, кутшӧм пӧльза вайӧ дирижабльыд, мый вылӧ сійӧ колӧ. Миянлы став вынысь колӧ зільны паськӧдны дирижабльяс вӧчӧмсӧ миян Союзын.

ДИРИЖАБЛЬ НАРОДНӦЙ ОВМӦС КЫПӦДӦМЫН

Дирижабльяс тані вермасны сетны вывті ыджыд отсӧг. Висьталам тані сӧмын медтӧдчанаяссӧ да сы серти сэсся позьӧ нин гӧгӧрвоны дирижабльлысь коланлунсӧ. Ми висьтавлім нин, мися небыд да джынвыйӧ чорыд дирижабльяс медсясӧ вӧчавсьӧны велӧдчӧм вылӧ. Дерт и найӧ вермӧны жӧ лэбавны кутшӧмсюрӧ торъя заданньӧясӧн. Со Нобиле лэбзьыліс Войвыв полюс пыр, «Московский Химико-Резинтшик» лэбзьыліс Ленинградсянь Тверӧ да «Комсомольская правда» — Мӧскуасянь Курскӧ. Уна груз лэптӧмыс понда, ылӧ лэбзьыны вермӧмысла, гырысь чорыд дирижабльяс, пассажиръясӧс новлӧдлӧмысь кындзи, вермасны грузъяс новлыны. Дирижабльясӧн позьӧ йитчыны прӧмысъяскӧд, найӧс снабжайтны, сэтысь прӧдукциясӧ нуавны, кӧні абу матынӧсь кӧрт туйяс; ёна бокиса местаясӧс снабжайтны дирижабльнас сэтчӧ лэбалӧмӧн; ылын местаясӧ пошта нуны-вайны; видз-му овмӧсын вредительяскӧд вермасьӧм нуӧдны; вӧр сотчӧмъяскӧд вермасьны; тӧдмавтӧм местаясын аэросъёмкаяс вӧчны; чери кыян прӧмысъясын отсӧг сетны, изысканньӧяс нуӧдан партияяслы отсӧг сетны, найӧс снабжайтны, накӧд йитӧд кутны дирижабль пырыс; экспедицияяслы колана отсӧг сетны да уна мукӧд могъяс на нӧшта вермасны нуны дирижабльяс.
Со мый вермӧны сетны дирижабльяс миян народнӧй овмӧслы. Дерт тані ми эг на ставсӧ висьталӧ. Вайӧдам ӧти пример. Ӧні ёна мунӧны лӧсьӧдчан уджъяс Войвыв ыджыд туй (Великий северный путь) вӧчӧм кузя; сэні лоӧны и кӧрт туйяс и ва туйяс, и сынӧдті лэбалан туйяс. Тайӧ лӧсьӧдчан уджъяссӧ нуӧдны дирижабльяс вывті ёна вермасны отсавны, а тайӧ отсӧгнас и туйсӧ вӧчан срокъясыс вермасны чинны.

ДИРИЖАБЛЬ ПОЛЯРНӦЙ СТРАНАЯС ДА АСЫВ-ВОЙВЫВСА МЕСТАЯС ТӦДМАЛӦМЫН

Торйӧн сувтлам, мый вермӧ сетны дирижабль полярнӧй странаяс да асыв-войвыв местаяс тӧдмалӧм кузя.
Миян полярнӧй странаяс ӧнӧдз на омӧля тӧдмалӧма. Омӧля тӧдмалӧмыс медсясӧ лои со кутшӧм помкаяс понда: Арктика кузя муннысӧ вывті сьӧкыд, ёна кыз йиа сэті да, йиыс сэтысь весиг гожӧмъяснас оз сывлы да, нэмыс пыр сэні куйлӧ да. Сӧмын ёна гырысь ледоколъясӧн позьӧ муртса мунны Арктикатіыс, дай сійӧн на, кыдзи петкӧдліс «Красинлӧн» походыс, мый весиг гырысь ледоколъяс оз пыр вермыны муннысӧ йияс пытштіыс. Тані бара жӧ дирижабльыд вермас сетны ыджыд отсӧг.
Арктика тӧдмалӧм могысь ставмувывса общество 1931-ӧд воӧ кӧсйӧ «Граф Цеппелин» дирижабльӧс мӧдӧдлыны Арктикаӧ. Татысь нин тыдалӧ, кутшӧм ыджыд надея пуктӧ тайӧ обществоыс Арктика тӧдмалӧмын дирижабль вылас. Дирижабльысь кындзи некутшӧм мӧд бурджык средство сэтчӧ муннысӧ абу.
Воысь воӧ Войвылын миян тӧваръяс ёнджыка бергӧдчӧны. Унджык тӧваръяссӧ нуӧ сэтчӧ Карскӧй экспедиция. Сэтчӧ отсӧг вылӧ вывті жӧ бур используйтны дирижабльясӧс. Дирижабльяс да самолётъяс ӧтвылысь ёна вермасны отсавны судноясыслы регыдджык да кокньыдджыка туйсӧ Войвыв саридз кузя мунны.
Со кутшӧм бур вермас сетны дирижабль овмӧс кыпӧдӧм боксянь. Сыысь кындзи, дирижабль ёна вермас отсавны и война вылын. Сы понда асланым государствоын дирижабльяс вӧчӧмсӧ паськӧдӧмыс лоӧ тшӧтш ССРС-лысь дорйысян вынсӧ кыпӧдӧм.

БӦРЪЯКЫВ

Дирижабльяс вӧчӧмын техника да экономика боксянь водзын мунысь странаяс серти ми ёна колим бӧрӧ. Народнӧй овмӧсын реконструкция нуӧдӧмыс тшӧктӧ Сӧвет Союзын кыпӧдны да лӧсьӧдны техника боксянь вермана став сикас туйяссӧ, транспортсӧ. Ёна колӧ босьтчыны и дирижабльяс лӧсьӧдан уджӧ.
Дирижабльяс стрӧитӧмын миян опытыс пӧшти абу на. Со кутшӧм дирижабльяс ми вӧчим ӧнӧдз:


Кутшӧм лэбалан карабъясКор вӧчӧма(во)Ыджыд-ӧ йӧрышнасӦдйӧ-ӧ лэбзьӧчаснас Уна-ӧ груз лэптӧ (тонна лыдӧн)
Красная Звезда1919/2010.000633,7
VІ Октябрь19231.700600,5
Химик-Резинщик 19252.500550,9
Комсомольская Правда19302.500700,9139

Став тайӧ дирижабльясыс «Комсомольскӧй правда» кындзи дугдісны нин лэбалӧмсьыс, дай найӧ вӧлісны сӧмын велӧдчыны вӧчӧм карабъясӧн, на вылын ылӧджык груз ли, йӧзӧс новлӧдлыны эз позьлы, на пиын вӧліны ставыс небыд да ичӧт вына дирижабльяс. Гӧгӧрвоана: миян водзын сулалӧ ӧні зэв сьӧкыд да ыджыд удж дирижабльяс стрӧиталӧм кузяыс. Миянлы ковмас дирижабльяссӧ вӧчӧмыскӧд тшӧтш и велӧдчыны, велӧдчигмозыс стрӧитны.
Дерт дирижабльяссӧ стрӧитӧм кузяыс миянлы колӧ босьтны Рытыввыв странаяслысь бур опытсӧ. Миянлы колӧ босьтчыны вӧчавны уна груз лэптысь, дыр да ӧдйӧ лэбавны вермысь дирижабльяс.
Сідз жӧ ковмас миян видзӧдлыны бурджыка, медым дирижабльясыс дырджык эз киссьыны да жугавлыны; сы могысь корсьны бур выль материалъяс дирижабльяссӧ вӧчавны. Паськыдджыка колӧ сувтӧдны проектируйтчан удж да цельнометаллическӧй дирижабльяс вӧчӧм. Та кузя босьтны ставсӧ, мый позьӧ, изобретатель К. Э. Циолковскӧй уджъясысь, гижӧмъясысь.
Дирижабльяс вӧчалӧмыд миянлы выль, ыджыд да зэв ответственнӧй удж. Колӧ та дінӧ кутчысьны ёна видзчысьӧмӧн, мед эз лоны гырысь ӧшыбкаяс.
Дирижабльяс стрӧитӧмӧн Совет Союзса уджалысь йӧз зэв ёна интересуйтчӧны; сӧветскӧй общественносьт, Осоавиахим общество тайӧ уджас ёна отсасьӧны. Тайӧс артыштӧмӧн ми збоя вермам шуны: кӧть и сьӧкыдторъяс кутасны паныдасявны, кӧть и ыджыд уджыс, дирижабльяс стрӧитӧм ми вермам нуӧдны.


ССРС-ын СТАВ РАБОЧӦЙЯС, КОЛХОЗНИКЪЯС ДА УДЖАЛЫСЬ ЙӦЗ ДІНӦ, СТАВ ОРГАНИЗАЦИЯЯС ДА ОСОАВИАХИМСА ШЛЕНЪЯС ДІНӦ

Ёртъяс!

Ленинскӧй партия веськӧдлӧм улын, большевикъяс чорыдлунӧн классӧвӧй враглысь да сійӧ агентуралысь — оппортунистъяслысь паныдалӧмъяссӧ да сьӧкыдторъяс бырӧдӧмӧн Сӧвет Союзса рабочӧй класс ыджыд вынӧн тэчӧ социализм общество.
Вит вося планлысь вывті ыджыд программасӧ рабочӧй класс аслас ыджыд кыпыдлунӧн, социалистическӧй ордйысьӧм пыр да ударничество пыр нуӧдӧ олӧмӧ нёль воӧн, а решающӧй участокъясас 3 - 2½ воӧн.
Тайӧ воас лоӧ эштӧдӧма социалистическӧй экономика фундамент лӧсьӧдӧмсӧ, рабочӧй класс энтузиазмӧн пӧртӧ олӧмӧ «босьтны ас киӧ техника» партиялысь лозунгсӧ, тышкасьӧ историческӧй мог — 10 воысь не дырджыкӧн вӧтӧдны дай панйыны техника да экономика боксянь медводзын сулалысь капиталистическӧй странаясӧс — олӧмӧ нуӧдӧм вӧсна.
ССРС-ын рабочӧйяслӧн да уджалысь йӧз массалӧн вӧвлытӧм кодь кыпыдлуныс, водзмӧстчӧмыс тайӧ историческӧй могсӧ олӧмӧ нуӧдӧмыс вӧсна, большевистскӧй ӧдъяс вӧсна тышкасьӧмын зэв бура тыдалӧ сӧветскӧй дирижабльяс вӧчалӧм кузя кампанньӧясысь. Тайӧ кампанньӧясыс мунӧны став Сӧвет Союз пасьта вӧвлытӧм кодь зэв кыпыда. ССРС-ын рабочӧй массаяс, колхозникъяс да уджалысь йӧз сьӧлӧмысь воча шыасисны ССРС-са Осоавиахим союз ЦС чукӧстчӧм вылӧ сӧветскӧй дирижабльяссӧ вӧчӧм кузя.
«Дирижабль лун» нуӧдӧмыс быдлаын кыпӧдіс сӧветскӧй дирижабльяс вӧчӧм кузя рабочӧйяслысь да уджалысь йӧзлысь водзмӧстчӧмсӧ, босьтчанлунсӧ.
Ленин ёрт пӧшти 17 во сайын, Швейцарияын эмиграция дырйи, висьталіс збыль вылӧ пророческӧй кывъяс: «Виччысьлам, кор миян лоӧны асланым дирижабльяс».
Ленин ёртлысь заветсӧ олӧмӧ нуӧдӧм кузя, мӧскуаса уна гырысь заводъяс («Электрозавод», «Динамо», «Каучук», «Илличлӧн завод», «Серп и молот» да мук.) лэдзисны лозунг вӧчны дирижабльяслысь Ленин нима эскадра.
Гӧрд столицаса рабочӧйяслысь водзмӧстчӧмсӧ да заводитчӧмсӧ пыдди пуктӧмӧн ССРС Осоавиахим союзлӧн ЦС примитіс решенньӧ лӧсьӧдны дирижабльяслысь Ленин нима эскадра со кутшӧм дирижабльясысь: «Ленин», «Сталин», «Старый большевик», «Правда», «Клим Ворошилов», «Осоавиахим» да «Колхозник». Юра дирижабль лоӧ «Ленин». Сӧветскӧй дирижабльяс стрӧитӧм кузя став организацияясыслысь став ӧнӧдз мунан уджсӧ ӧтувтны тайӧ лозунг улас.
Ассьыс «Осоавиахим» дирижабльсӧ тшӧтш сюйӧмӧн, код вылӧ чукӧртӧма нин 3 млн. шайтысь уна, Ленин нима эскадраӧ, ССРС Осоавиахим союз ЦС-лӧн президиум аслас став организацияяслысь уджсӧ веськӧдӧ средства чукӧртӧмӧ «Дирижабльяслысь Ленин нима эскадра вӧчӧм» лозунг улын.
ССРС-са Осоавиахим союз ЦС-лӧн президиум шыӧдчӧ став организацияяс бердас, кодъяс чукӧртӧны средство «Правда», «Клим Ворошилов», «Колхозник» дирижабльяс вылӧ, мунны сійӧ пример бӧрсяыс да веськӧдны ассьыс став уджсӧ «Дирижабльяслысь Ленин нима эскадра лӧсьӧдан» лозунг улын средство чукӧртӧм вылӧ.
Ёртъяс! Матыстчӧ ставмувывса пролетариатлӧн великӧй вождьлы, Влад. И. Ленинлы чужан луныс — апрель 22 лун да уджлӧн ставмувывса праздник — май 1-я лун.
Сӧвет Союзса рабочӧй массаясӧс, колхозникъясӧс да уджалысь йӧзӧс ставмувывса пролетарскӧй солидарносьт ёнмӧдӧм вылӧ, промфинплан да большевистскӧй кӧдза олӧмӧ пӧртӧм дай содтӧдӧн пӧртӧм вылӧ, дорвыв коллективизация нуӧдӧм вылӧ да сы под вылын кулакъясӧс кыдзи классӧс бырӧдӧм вылӧ, страналысь дорйысян вынсӧ да Гӧрд Армияӧс ёнмӧдӧм вылӧ мобилизуйтӧмӧн, пасъям тайӧ лунъяссӧ — апрель 22-ӧд да май 1-ӧд лунъяссӧ — предприяттьӧяс вылын, совхозъясын, МТС-ясын, колхозъясын да ӧтувтчытӧм гӧль да шӧркоддьӧма олысь крестьяна пӧвстын массӧвӧй кампанньӧ нуӧдӧмӧн — сійӧ кампанньӧ дырйиыс тӧдмӧдам кутшӧм значенньӧыс дирижабльыслысь Ленин нима эскадра лӧсьӧдӧмыслӧн да сы вылӧ средствосӧ чукӧртӧмыслӧн.
Социалистическӧй ордйысьӧм паськалӧмлы кык во тырӧмсӧ пӧртам сӧветскӧй дирижабльяс стрӧитӧм кузя став кампанньӧсӧ вылынджык тшупӧд вылӧ лэптан воропӧ. Нуӧдам кампанньӧсӧ «Дирижабльяслӧн Ленин нима эскадра» единӧй лозунг улын.
Фабрикъясса, заводъясса, совхозъясса МТС-сса рабочӧйяс, колхозникъяс, колхозӧ ӧтувтчытӧм гӧль да шӧркоддьӧма олысь крестьяна, водзмӧстчӧмӧн участвуйтӧй дирижабльяслысь Ленин нима эскадра лӧсьӧдӧмын! Тайӧ кампанньӧсӧ нуӧдӧм кузя да средствояс чукӧртӧм кузя паськӧдӧй социалистическӧй ордйысьӧм бригадаяс костын, цехъяс костын, заводъяс костын, сиктъяс да грездъяс костын.
ССРС-ын олысь став ас сёрниа йӧзъяс! Босьтӧй тӧд вылӧ, мый дирижабль центрсянь ылын бокиса национальнӧй йитӧд кутан зэв вына ӧруддьӧ да мобилизуйтӧй уджалысь йӧзлысь вниманньӧсӧ дирижабльяслысь Ленин нима эскадра лӧсьӧдӧм вылӧ.
Организацияяс да Осоавиахимса шленъяс! Лоӧ водзмӧстчысьясӧн, босьтчысьясӧн дирижабльяслысь Ленин нима эскадра лӧсьӧдӧмын. Партийнӧй организацияяс туйдӧдӧм улын мобилизуйтӧй рабочӧй массалысь, колхозникъяслысь да уджалысь йӧзлысь водзмӧстчӧмсӧ дирижабльяслысь Ленин нима эскадра лӧсьӧдӧм вылӧ.
Сӧветскӧй дирижабльяс вӧчӧм кузя кампанньӧыс мед вӧлі йитчӧма ставмувывса пролетарскӧй революция вождь да Коминтерн лӧсьӧдысь В. И. Ленин нимӧн да та боксянь сылысь заветсӧ нуӧдӧмӧн.
Нуӧдам олӧмӧ Ленинлысь историческӧй кывъяссӧ: «Миян лоӧны асланым дирижабльяс!»
Дирижабльяслӧн Ленин нима эскадра кутас лэбавны Сӧветъяс страна вывті!

ССРС Осоавиахим союзлӧн ЦС-са президиум.
1931-ӧд во, апрель 14 лун Мӧскуа.


ЛӦСЬӦДАМ ДИРИЖАБЛЬЯСЛЫСЬ ЛЕНИН НИМА ЭСКАДРА
ССРС-са Осоавиахим союзса ЦС-лӧн постановленньӧ

1. Мӧскуаса гырысь предприяттьӧясын рабочӧйяслысь дирижабльяслысь Ленин нима эскадра лӧсьӧдӧм кузя босьтчӧмсӧ пыдди пуктӧмӧн, ССРС Осоавиахимлӧн ЦС лыддьӧ коланаӧн паськыда став союз пасьта нуӧдны кампанньӧ дирижабльяслысь Ленин нима эскадра лӧсьӧдӧм кузя средство чукӧртӧм могысь со кутшӧм дирижабльяс вылӧ: «Ленин», «Сталин», «Старый большевик», «Правда», «Клим Ворошилов», «Осоавиахим» да «Колхозник». Юра дирижабльнас лоӧ «Ленин». Тайӧ лозунг улас ӧтувтны став организацияясӧн сӧветскӧй дирижабльяс лӧсьӧдӧм кузя да сы вылӧ средство чукӧртӧм кузя став ӧнӧдз нуӧдан уджсӧ.
2. Ставмувывса пролетариат вождьлӧн, Коминтерн котыртысьлӧн — В. И. Ленинлӧн чужан лун воӧм кузяыс (апрель 22-ӧд лун) да май 1-ӧд лун праздник матыстчӧм кузя предприяттьӧяс вылын, совхозъясын, МТС-сын, колхозъясын да ӧтувтчытӧм гӧль да шӧркоддьӧма олысь крестьяна пӧвстын социалистическӧй ордйысьӧм пыр нуӧдны паськыд массӧвӧй кампанньӧ дирижабльяслысь Ленин нима эскадра вӧчӧм гӧгӧр.
3. Осоавиахим нима дирижабльсӧ дирижабльяс Ленин нима эскадраӧ сюйӧмӧн ССРС-са Осоавиахим союзлӧн ЦС аслас организацияяслысь став уджсӧ веськӧдӧ (переключайтӧ) дирижабльлысь Ленин нима эскадра лӧсьӧдӧм лозунг улын средство чукӧртӧм вылӧ.
4. Шыӧдчыны «Правда», «Клим Ворошилов» да «Колхозник» дирижабльяс вылӧ средство чукӧртӧм кузя комитетъяс дінӧ тшӧктӧмӧн, медым найӧ ассьыныс средство чукӧртан уджсӧ нуны мӧдасны Ленин нима эскадра лозунг улын. (Госбанк Мӧскуаса отделенньӧын 109710 текущӧй тшӧт).
5. ССРС-са Осоавиахим ЦС президиум бердса дирижабльяс стрӧитны содействийӧ ЦК-лы поручитны тайӧ кампанньӧ нуӧдан организационнӧй формаяс да методъяс разрешитны, восьтыны Ленин нима эскадралы аслыс текущӧй тшӧт.
6. Шыӧдчыны став организацияяс, да рабочӧйяс, колхозникъяс да уджалысь йӧз паськыд масса бердӧ ССРС-ын дирижабльяслысь Ленин нима эскадралысь значенньӧнас да могъяснас тӧдмӧдӧмӧн да эскадра вылас средствосӧ чукӧртӧмын сьӧлӧмысь, водзмӧстчӧмӧн участвуйтны чукӧстчӧмӧн.




УРОЖАЙ ИДРАЛАН МАШИНАЯС

Коланлун видз-му уджалан машинаяслӧн

Турунъяслӧн розйыссис. Вижӧдны заводитіс нянь. Воис ытшкан кад, а сы бӧрвылын и вундыны колӧ кутчысьны.
Оз прӧста сиктын тайӧ кадсӧ шуны страднаӧн. Крестьянинлы збыльысь лоӧ страдуйтны урожай чукӧртігӧн: шонді петтӧдз мунӧ ытшкыны, тэрмасьӧ лысва косьмытӧдз ыджыдджык пласт пӧрӧдны. Кос турунӧ коса оз мӧртчы, дай жар уджавны, сьӧкыд.
Вундігӧн крестьянкалы нӧшта нин сьӧкыд. Лысваӧн вундыны оз позь, лысва косьмас да шонді сотӧ, сэсся и лоӧ коньӧръяслы, нывбабаяслы, лёк жар водзын нюкрасьны. Рытнад мышкыд да сойясыд юкалӧны мудзӧмысла.
Вундысьӧм-тэчсьӧм бӧрын колӧ вартны. Сэки бара пемыдсянь пемыдӧдз кылӧ чаплӧн гымгӧм. Вартӧм бӧрын тӧлӧдан. Семьянад кӧ лунтырӧн тӧлӧдан кык центнер, сійӧ зэв нин уна.
Тӧлӧдз пыр татшӧм оръявлытӧг сьӧкыд удж. Посни ӧтка крестьяна овмӧсын сьӧкыд удж кокньӧдны оз позь. Сэні он вермы лӧсьӧдны (ньӧбны) машинаяс: — ытшкан, вундан, кольтаавлан машинаяс донаӧсь, сы вылӧ ӧтка крестьянинлӧн непӧштӧ ӧти вося, весиг уна вося урожай оз судзсьы.
Машина вайӧ пӧльза да выгӧда, кор сылы эм тырмымӧн удж. Машинаыд кӧ сулалӧ сарайын, дерт жӧ сэки сійӧ асьсӧ оз вешты. Ытшкан машиналы колӧ этша вылӧ комын гектар видз.
Сідзкӧ, медым машина вайис пӧльза, колӧ уна гектар му. Ӧтка гӧль да шӧркоддьӧма крестьянинлӧн сы мында видз-му абу. Посни пласта видз-мусӧ налы колӧ ӧтлаавны, лӧсьӧдны ӧтувъя овмӧс — колхоз.
Видз вывса удж вылын машинаяс сетӧны ыджыд пӧльза. Босьтам кӧть татшӧмтор, нёль гектар видз ӧтка мортлы лоӧ ытшкыны дас кык лун чӧж. Ытшкан машина сійӧ жӧ нёль гектар видзсӧ ытшкӧ ӧти лунӧн. Ӧти вундан-кольтаавлан машина уджалӧ 35–40 вундысь пыдди.
Вундан машина дас лунӧн вештӧ 350–400 мортлысь уджалан лун. Овлӧ страдна дырйи заводитас зэрны да арӧдзыс оз ланьт. Он кӧ удит мича дырйи идравны, урожайыд видз вылӧ, му вылӧ ставнас сісьмас. Мукӧддырйи чукӧрттӧм урожай лым улӧ на сюрлӧ и.
Машинаӧн став удж позьӧ эштӧдны зэв регыд кадӧн. Машина мездӧ уна уджалысьӧс мукӧд уджъяс вылӧ, шуам; град выв пуктасъяс вӧдитны, садъяс садитны, порсьяс да кроликъяс видзны. Уджалан киыд быдлаӧ тырмас!
Подсобнӧй прӧмысъяс сетасны сырьё фабрик-заводъяслы, ӧдмас промышленносьтлӧн быдмӧмыс. Ён промышленносьт сиктлы сетас унджык вузӧс.
Видз-му уджалан машина ёнмӧдӧ карса промышленносьтлысь видз-му овмӧскӧд йитӧдсӧ.
Машинаыд войтырлы вайӧ ыджыд бур, сӧмын сійӧс ёна колӧ дӧзьӧритны. Зэр улын либӧ няйтӧн машина сімӧ. Сімӧм машинаӧн уджавны оз позь. Тшӧкыда тӧв кежлӧ машинаӧс колясны лым улӧ вевттьытӧг, машина няйтнас кынмас да тулысӧдз сідзи и олӧ.
Машинатӧ колӧ идравны, вевттявны кӧтасьӧмысь, идравтӧдзыс бура весавны да мавтны мазьясӧн.
Мавтӧм, весалӧм машина дырджык олӧ, уджалӧ сувтлытӧг, озджык жугав и. Сімӧм машина бур удж пыдди сӧмын манитӧ, пӧчинка вылын сулӧдӧ да с. в.
Немечьяс — йӧз аккуратнӧйӧсь. Найӧ казялісны кутшӧм омӧля миян вӧдитчӧны машинаясӧн. Ӧти немецкӧй машина вылӧ, кодӧс вузалісны СССР-лы, найӧ гижӧмаӧсь: «Тӧвнас няйт пытшкын сулала, а гожӧмнас видз вылын шогала».
Ӧні видзӧдлам, кыдз колӧ уджавны видз-му уджалан машинаяслы да кутшӧм дӧзьӧр колӧ на бӧрся.
Быд пӧлӧс машиналы колӧ бур дӧзьӧр.

Ытшкан машина

Ытшкыны ёна сьӧкыд. Сійӧ уджалысьлысь нёнялӧ став вынсӧ.
Мӧд делӧ, кор крестьянин уджалӧ оз косаӧн, а машинаӧн. Сэки сӧмын вӧвтӧ веськӧдлы да пукав пружинаа пуклӧс вылын.
Ытшкан машина ӧні пӧшти быд колхозын эм.
Ытшкан машина медпрӧстӧй, медкокни машина. Кык кӧльӧсаа чӧрс да дышло — ытшкан машиналӧн сюрӧсыс (остовыс). Кӧльӧсасянь пиньяс ӧтарӧ-мӧдарӧ новлӧдлӧны пурт водса кӧрт пласт кузя.
Кӧрт пластлысь ӧтар помсӧ крепитӧма ытшкан машинаса сюрӧсӧ, мӧдарсӧ — веськӧдӧма сувтса турунлань. Ытшкан машина мунігӧн пуртыс бӧрӧ водзӧ ветлӧ тэрыба: ӧти минутӧн сюрсӧн джынйӧнысь. Со и став уджыс ытшкан машиналӧн.
Татшӧм ӧдйӧ гӧригӧн пурт ёна зыртчӧ, омӧля мавтӧм вӧсна регыдӧн бырны вермӧ. Пурт моз жӧ ӧдйӧ бергалӧ чӧрс йылын шыпа кытш, кытчӧ мӧртӧма шатунлысь помсӧ.
Шатун шып вылӧ мӧртӧма ассяма тувйӧн.
Ытшкан машиналӧн пуртыс пиньӧсь, вӧчӧма кӧртысь жӧ, тышнас крепитӧма кӧрт пласт костӧ. Пиньяссӧ колӧ пыр лэчыда тӧчитны; пинь йывсӧ гӧгрӧстны, кыдзи унаӧн сяммытӧмысла вӧчӧны, некутшӧма оз позь.
Пурт, чӧрс гӧгӧр бергалысь кытш да тулка шыпкӧд ачыссяма ёна зыртчӧны. Сы вӧсна найӧс колӧ бура мавтны. Он кӧ мавт, машина ӧдйӧ тшыкӧ: зыртчыссьӧм машина уджалӧ омӧля, жугласьӧ, став торъясыс люги-леги лоӧны.
Медым ытшкан машина бура уджаліс да эз портитчы, колӧ бура дӧзьӧритны, кадысь кадӧ видзӧдавны быд часьтъяс, став гайкасӧ мед вӧлі топыда винтитӧма, быд розьын мед вӧлі машина мавтан мазь. Кутшӧмкӧ часьт кӧ зыртчис, пуктыны выльӧс. Няйтӧссьӧмысь весавны тшӧкыдджыка, удж водзын машинасӧ ставнас видлавны, бура мавтны. Удж бӧрын бара видлавны да весавны-мавтны. Ытшкан машинаӧн кӧ уджалінныд уль поводдя дырйи, зэригӧн, удж бӧрын колӧ бура косӧдны да сімысь часьтъяссӧ мичаника мавтны.
Ытшкыны заводиттӧдз бура тӧдмалӧны кутшӧм кытш (пласт) босьтны ытшкыны, мед эськӧ ытшкӧм туруныс ӧткодя косьмис, ӧд, асывводзсянь да рыт сёрӧдз кӧ ытшкан сӧмын ӧти пласт, туруныс оз ӧткодя косьмы: медводдза адасъясас туруныс водз косьмас, а шӧрыс — уль лоӧ. Тайӧ нюжӧдӧ турун пуктӧмӧс.
Ӧткодя турун косьтӧм могысь ыджыд кытшсӧ босьтӧны пажын бӧрын да ытшкӧны мӧд лунӧдз, помалӧны шонді жар лотӧдзыс. Сэки тӧрытъя ытшкӧм туруныс веськалӧ лысва улӧ да асъя ытшкӧмыскӧд ӧткодь лоӧ. Тадзи турун косьмӧ ӧткодя рӧвнӧя.
Оз ков вунӧдны: дас часа уджалан лунӧ ӧти машина вермӧ ытшкыны 4 гектар видз, туруныс кӧ абу усьӧма, сулалӧ кӧ веськыда. Туруныс кӧ клевер кӧдза кодь ляксьӧма — этшаджык верман ытшкыны.
Усьӧм турун дорвыв ытшкыны оз позь. Ытшкӧны усьӧмыслы паныд, ньылыд мунігӧн пурт улӧ туруныс оз шед. Турун ньылыд мунігӧн уна кад вошӧ весьшӧрӧ.
Ытшкан да вундан машина бурджыка уджалӧны ӧдйӧ мунігӧн вундалысьыс сэки ёнджыка ӧдӧбасьӧ да. Ньӧжйӧ мунігӧн пуртыс турунсӧ оз орӧд, а лякӧ (водтӧдӧ). Сы вӧсна ытшкыны заводиттӧдз неуна — метра джын кымын — мунӧны куш местаӧд, тыртӧг. Тайӧс кӧ он вӧч, ытшкан машина сразусӧ оз вермы ӧдйӧн бергӧдчыны, да пуртыс лякас турунсӧ, шатуныс вермӧ жугавны. Сук турунаинті мунӧны ӧдйӧджык.
Ытшкан машинаӧн медбур ӧти часын мунны километр. Мунны колӧ пыр ӧткодя рӧвнӧя, кыдз сюрӧ мунӧмысь машина часьтъяс тшӧкыда жугавлӧны. Ӧні гырысь колхозъясын ытшкӧны вӧв пыдди тракторӧн. Трактор ветлӧ ӧткодя, ытшкыны позьӧ меджар луннас. Тракторӧн ытшкӧмӧн кокньыдджык ӧткодя косьтыны ытшкӧм турунсӧ.

Турун бергӧдлан машина

Ӧдйӧджык косьтӧм могысь ытшкӧм турун пластъяс бергӧдлӧны-кышӧдыштӧны куранӧн. Турун бергӧдлыны маннӧ. Ӧдйӧджык уджавны нарошнӧ лӧсьӧдӧм турун бергӧдлан машинаӧн.
Турун бергӧдлан машина овлӧ кык сикас. Ӧти уджалӧ вилаясӧн. Мунігас вилаясыс босьтӧны турунсӧ да мый вермӧмысь шыбитӧны вывлань. Косджык турун качлӧ улӧ, уль турун — вылӧджык да усьӧ кос турун вылӧ. Татшӧм сикас машинасӧ кыскалӧ ӧти вӧв.
Вилаӧн уджалан турун вӧрӧдан машина ёна тракйӧ да чегъялӧ-чирйӧ турунлысь вӧсни сіяссӧ, листъяссӧ. Татшӧм машинаясӧн ньӧти оз позь бергӧдлыны клевер да мукӧд пӧлӧс та модаа турунъяс. Став корйыс юрнас дрӧбалӧны, да кольӧ сӧмын ӧти заыс (иддзыс). Дрӧбалӧм клеверлӧн пӧтӧсыс ёна вошӧ.
Бурджык сикас турун бергӧдлан машина кык кӧльӧса йылын. Чӧрс бокас вочӧма вал. Татшӧм турун бергӧдлан машинаыс шусьӧ бокӧ шыблалысь куранӧн либӧ бокиса куранӧн.
Вал вылӧ мӧрталӧма уклада шпилькияс, кодъяс кыпӧдӧны турунсӧ. Кор тайӧ машинаыслысь рычагсӧ бергӧдан ӧтиладорас, сійӧ сэки уджалӧ кыдзи куран, мӧдарлаас кӧ — машина уджалӧ кыдзи турун бергӧдлысь: сэки валйӧ крепитӧм шпилькиясыс турунсӧ оз гартны ас гӧгӧраныс, а сӧмын зэв небыда бергӧдӧны. Сэки клеверлӧн юрыс да коръясыс оз чегъясьны, кольӧны дзоньӧн.
Вилаа машинаӧн лунтырӧн позьӧ кышӧдны сӧмын 7 гектар ытшкӧм видз, мӧднас 10 гектар. Тайӧ стӧч босьтӧ кык пӧлӧс ытшкан машиналысь. Доддявсьӧ пара вӧв.

Вӧлӧн куртан машина

Вӧлӧн куртан машина зэв прӧстӧй. Кык кӧльӧса да чӧрс со и став часьтыс. Куртан машина новлӧдлӧ ӧти вӧв. Выліын висьталӧм боки курана куртан машинаясӧн, кодъясӧс кыскалӧны кык вӧлӧн, позьӧ куртны и бергӧдлыны.
Кыкнан сикас машинаыс ӧтпыр мунӧмӧн босьтӧны кык покос пасьта адас. Быд лун кыкнан машинанас позьӧ куртны 10 гектар ытшкӧм видз. Туруныс чукӧрмӧ лёдзьясӧ.

Сынан

Зорӧд дорӧ ваялӧны нӧсилкаӧн. Тайӧ сьӧкыд дай маннӧ уджсӧ позьӧ кокньӧдны — вӧчны сынан, кутшӧмӧс индӧма серпас вылын.
Пуысь вӧчсьӧ 3 метра кузьта 10 сантиметр кызта брус. Брусӧ дзик веськыда мӧртӧны косьтӧм кыдз пуысь 7 пинь. Быд пиньлӧн кызтаыс 75 сантиметр. Пинь йывсӧ ёсьтыштӧны.
Бруссяньыс да вӧв сийӧс дорӧдзыс нюжӧдчӧ гез — вож пыдди. Брус шӧрас бӧрладорас вӧчӧма вороп. Сынанӧ доддялӧм вӧв нуӧдӧны первой лёдз шӧрӧдыс, сэсся — туруныс сынан тырыс чукӧрмас да — лёдз пӧлӧныс.
Татшӧм сынаннас ёна ӧдйӧ позьӧ уджавны.

Лобогрейка

Нянь вундӧм вылӧ машина водзті лӧсьӧдлісны ытшкан машина модааӧс. Налӧн мӧда-мӧдсьыс торъялӧмыс вӧлі сӧмын сійӧн, мый вундан машиналы пуртысь ӧприч вӧлі лӧсьӧдӧма мотовило. Мотовило няньсӧ копыртӧдӧ пуртланьыс.
Вундӧм няньыс усьӧ пурт саяс, платформа вылӧ.
Машина дорын вӧлі колӧ уджавны кык морт: ӧтиыс — веськӧдлӧ вӧв, мӧдыс шыблалӧ вундӧм няньсӧ.
Татшӧм машинаӧн уджавны вӧлі зэв делӧ.
Сы вӧсна и шуисны рабочӧйяс тайӧ машинасӧ лобогрейкаӧн.
Лобогрейка лунтырӧн пара вӧлӧн вермывліс вундыны 4 гектар му.
Тайӧ машина уна нянь весьшӧрӧ воштӧ. Шептыс первой швачкысьӧ мотовилоӧ, сэсся платформа вылӧ да вӧлись шыблалысьыс шыбитӧ идза под вылӧ. Таысь ӧприч идзасыс зэв ёна дзугсьӧ да кольтаавнысӧ сьӧкыд.

Вундан-шыблалан машина

Лобогрейка дорысь ёна бур — вундан-шыблалан машина. Тайӧ машинаыс идзассӧ сідзи жӧ вундӧ да вундӧм няньсӧ платформа вылӧ уськӧдӧ, сӧмын абу мотовило да оз ков торъя морт платформа вылысь нянь шыблавны: найӧс вежӧны нёль ыджыд куран. Куранъяс бергалӧны ньӧжйӧник, быттьӧкӧ бордйӧн кусыньтӧны сулалысь нянь пурт бердӧ. Кымыныськӧ бергӧдчӧм бӧрын ӧти куран кусыньтчӧ улӧджык, платформа бердлань. Аслас пиньяснас чышкыштӧ платформа вывтіыс да шыбитӧ вундӧм няньсӧ. Кураныслысь уджсӧ позьӧ вежлавны. Позьӧ лӧсьӧдны сідз, мед шыбитӧм нянь чукӧрысь артмис буретш колана ыджда кольта — гырысь, либӧ посни.
Вундан-шыблалан машина луннас вундӧ 5 гектар.

Кольта кӧртавлан машина

Лобогрейкаӧн да вундан-шыблалан машина уджалігӧн сюсӧ торъя морт кольтаавлӧ. Но эм машина, няньсӧ ачыс вундӧ и кольтаавлӧ. Рочӧн тайӧ машинаыс шусьӧ кольта кӧртавлан машинаӧн.
Кольта кӧртавлан зэв сложнӧй машина. Няньсӧ вундӧ пуртӧн (ытшкан машинаса пурт модаа жӧ). Мотовило эм жӧ, сӧмын мӧд сикаса: пурт дорӧ няньсӧ сійӧ зэв небыда кусыньтӧ. Мотовилосӧ позьӧ вештавны, копыртлыны нянь джуджда серти. Сы вӧсна кольта кӧртавлан вундӧ тшӧтш и усьӧм нянь. Вундӧм няньыс оз усь платформа вылӧ, а торъя пӧлӧтна вылӧ (дӧра вылӧ). Пӧлӧтнаыслысь помъяссӧ ӧтлаӧдӧма пражаясӧн да зэлӧдӧма валъяс, либӧ роликъяс вылӧ.
Роликъяс бергалӧны машина мунігӧныс. Роликъяс кузя ветлӧдлігӧныс пӧлӧтна ӧктӧ вундӧм нянь да пыртӧ йиаланінас. Сэні торъя кӧрт чуньяс чукӧртӧны ӧти топыд кольтаӧ. Кольта дінын век шлопкӧдчӧ пӧвтор, кольталысь дінсӧ мольӧдӧ-ӧтйӧдӧ. Шептыс буретш кольта тыр чукӧрмас да кольтаыс аслас сьӧктанас личкӧ кӧрт пластинка увлань да ӧтлаӧдӧ шестернякӧд. Сэні, кыдзи сӧмын шпагата ыджыд ем гартыштӧ кольтасӧ, воӧ кай ныр модаа зажим. Зажим шпагатсӧ крепитӧ, бергӧдчӧ да вӧчӧ гӧрӧд. Нарошнӧ лӧсьӧдӧм пурт гӧрӧд дортіыс вундӧ. Дасьмӧм кольтасӧ трезубеч шыбитӧ кольта новлӧдлан дозйӧ. 5 кольта чукӧрмӧм мысьт дозйыс лэччӧ да витнан кольтасӧ пуктӧ му вылӧ.
Сы бӧрын кольта новлӧдлан бӧр лэптыссьӧ виччысьны мӧд вит кольта.
Тайӧ ставыс вӧчсьӧ зэв ӧдйӧ. Ӧти минут бӧрын чеччыштӧ кымынкӧ дас кӧрталӧм кольта.
Кольта кӧртавлан ӧти лунӧ вермӧ вундыны 5 гектар. Кольталысь ыдждасӧ вежлавны лӧсьӧдӧма нарошнӧй приспособленньӧ, позьӧ лӧсьӧдны буретш колӧм серти да нянь серти кутшӧм кольта колӧ: ыджыд — ичӧт, зэлыд — личыд. Машинаыс кӧть и зэв сложнӧй, но зэв ён. Быд уджалӧм бӧрын кӧ мичаа весавны, мавтны да дӧзьӧритны, сійӧ зэв дыр уджалӧ ньӧти жугавлытӧг. Кыткӧ кӧ жугаліс, пырысь-пыр колӧ шыасьны опытнӧй слесар дінӧ.
Кольта кӧртавлан машина дӧзьӧритігӧн следитны быд гайка бӧрысь да мавтны. Оз позь гайкаясӧс личӧдны, машиналӧн часьтъясыс сідзинас легны пондасны. Личалӧм часьтъяс оз сӧмын асьнысӧ дойдны, но тшӧтш мукӧд часьтъяссӧ жугӧдласны и.
Омӧля мавтӧм машиналӧн часьтъясыс зыртчасны. Сійӧ сулавны пондас донаджык машиннӧй маслӧ дорысь.
Кольта кӧртавлан кодь машиналӧн уджалӧ зэв уна часьтъяс, сы вӧсна уналаті и мавтӧны сы вылӧ нарошнӧ вӧчӧм розьяс пыр. Машинаӧн уджалысьлы ставсӧ тайӧ колӧ бура велӧдны.
Ӧдйӧджык бергалысь часьтъясӧс мавтлыны частӧджык, медся нин пӧлӧтна новлӧдлысь роликъяссӧ. Пӧлӧтна вӧсна роликъяслысь вӧрӧмсӧ он аддзы, а найӧ 1000 пӧв ӧти минутнас бергӧдчӧны.
Мавтігӧн видзӧдны бура, мед эськӧ быдлаӧ маслӧыс веськалі. Став часьтсӧ бура мавтны колӧ часӧн-джынйӧна кад.
Ваа нянь вундігӧн кӧтасьӧм бӧрын пӧлӧтна тукмӧ, роликсӧ зэлӧдӧ мукӧддырйи весиг жугӧдмӧн. Сэки пырысь-пыр жӧ колӧ лэдзыштны пражасӧ. Пражасӧ лэдзыштӧны лысва вылын вундігӧн и. Шуам, муртса кӧ пызьнитыштас зэртор, сэки колӧ ставсӧ эновтны да личӧдны пӧлӧтнасӧ. Оз позь му вылӧ кольны машина зэлӧдӧм пӧлӧтнаӧн. Пӧлӧтнаӧс личӧдны сарайӧ пуктігӧн и.

Вартан машинаяс

Вундӧм бӧрын вартӧны. Уна нэм нянь вартлісны чапъясӧн. Сэсся изобретитісны киӧн бергӧдлан вартан машина. Станок, барабан, пиньӧсь кытш-барабан увтас да бергӧдлан вороп — со и став часьтыс машиналӧн. Чаптӧн вартны вывті сьӧкыд, абу зэв кокни и татшӧм вартан машинатӧ бергӧдлыны. Нӧшта нин сьӧкыд машинаӧн вартӧм тусьсӧ тӧлӧдныс: чаптӧн вартан тусь дорысь озджык дрӧбав нырыс да йикиыс.
Киӧн бергӧдлан вартан машинаӧс вежӧма вӧлӧн бергӧдлӧмӧн. Крестьяна овмӧсъясын уджалӧ кык да куим вӧла машинаяс. Найӧ пӧшти ӧткодьӧсь, сӧмын кык вӧла машина идзассӧ оз торйӧд (соломотрястӧм), куим вӧла машина соломотряса: ӧтпыр вартӧ, идзассӧ торйӧдӧ и. Куим вӧла соломотряса машина выгоднӧйджык: кык вӧлӧн вартан машинаӧн вартӧм бӧрын сьӧкыд торйӧдны туссьыс идзассӧ да йикисӧ.
Нӧшта на бурджык нёль вӧлӧн бергӧдлана таркӧдчан машина. Та бӧрвылын тусьӧ кольӧ сӧмын посни йики. Сійӧс тӧлӧдны кокни.
Быд вартан машиналӧн удж вӧчӧмыс вӧв лыд серти: кымын вӧв бергалӧны, сымын уна кольта вартӧ минутаӧн: куим вӧлӧн вартан машина минутаӧн вартӧ 3 кольта, часӧн — 180-ӧс, 10 часа уджалан лунӧ вермас вартны 1800 кольта либӧ 180 чумали.
18 чумалиысь кӧ усьӧ 80 килограмм тусь, лунтырӧн татшӧм вартан машина вартас 15 кымын центнер.

Сложнӧй вартан машинаяс

Прӧстӧй молотилка кокньӧдӧ шепсьыс тусьсӧ торйӧдны. Но нӧшта колӧ торйӧдны йикисӧ да жугсӧ, колӧ тусьсӧ сортируйтны.
Став тайӧ уджсӧ вӧчӧ сложнӧй вартан машина, кодлӧн эм вартан барабан, подсевнӧй грохот, тусь тӧлӧдысь да сортируйтысь — тӧвпӧльтан. Сложнӧй вартан машинаӧ мыччалӧны кольтаӧн, уна розьясӧд киссьӧны мешӧкӧ зэв сӧстӧм да сортъяс вылӧ юклӧм тусь. Быд сорт петӧ торйӧн.
Татшӧм вартан машинаясын быд рукавын (розьын) эм счётчик. Счётчикъяс висьталӧны, уна-ӧ да кутшӧм сорт муніс быд петан соскӧд тусь.
Татшӧм вартан машина 10 часа уджалан лунӧ вартӧ 200-сянь да сюрс центнерӧдз. Сложнӧй машинаӧн уджалӧны оз вӧлӧн, а тракторӧн.
Машина бӧрсянь дӧзьӧр кӧлӧ сэтшӧм жӧ, кутшӧм и мукӧд сикас машинаяс бӧрсянь. Колӧ следитны быд часьт бӧрысь да бура мавтны. Медсясӧ колӧ видзӧдавны барабан пиньяс вылӧ, мед эськӧ найӧ эз личавны. Бергалігас кӧ ӧти пинь чегас, вермас вины мортӧс.

Кӧйдыс весалан машинаяс

Медпрӧстӧй машина кӧйдыс весавны — веялка. Главнӧй часьтъясыс сылӧн — тӧвпӧльтысь да пожъяс. Лунӧн тӧлӧдӧ 60 центнер; тусьсӧ сортъяс вылӧ оз торйӧд, киссьӧ ӧтилаӧ.
Веялка-сортировкалӧн пожйыс унджык да, гырысь тусьсӧ торйӧдӧ посньыдысь. Весалӧ и ёгсӧ, кодъяс посниӧсь либӧ гырысьӧсь тусь дорысь.
Бур сьӧкыд тусьысь чийӧбиник тусьяссӧ торйӧдӧны триумфӧн. Триумф уджалӧ тӧв вынӧн. Сылӧн тӧвпӧльтысьыс веялкалӧн дорысь ёнджык. Кокни да омӧль тусьсӧ тӧлӧдӧ ылӧдзджык, а сьӧкыдджыкъясыс усьӧны матӧджык. Быд сортлӧн эм аслас вежӧс.
Но эмӧсь и сэтшӧм ёгъяс, кодъяс и ыджданас и сьӧктанас тусьыскӧд ӧткодь. Татшӧм ёгъяссӧ весалӧны мӧд машинаӧн — триерӧн. Триер нӧшта ӧтчыд лэдзӧ тӧвпӧльтан пыр уна пожъясӧн пожналӧ, сэсся тусьсӧ лэдзӧ барабан кузя. Барабанас вӧчалӧмаӧсь торъя сортъяслы розьяс, сы вӧсна тусьыс барабан кузя мунігӧныс веськалӧ аслас розьӧ. Колясыс ставыс шыбитчӧ. Тадз триер отсӧгӧн тусь весавсьӧ быд пӧлӧс ёгысь.
Эмӧсь сложнӧй триеръяс, найӧ юклӧны тусьсӧ уна сикас кӧдзалысь: рудзӧглысь, идлысь, анькытшлысь да с. в. Татшӧм триеръясыс шусьӧны кык сикас уджалысь триеръясӧн.
Овлӧны и куим сикас ногӧн уджалысь триеръяс; найӧ нӧшта на ӧтчыд сортируйтӧны кӧйдыссӧ.
Триер бӧрын тусь лоӧ дзик сӧстӧм. Тадз лӧсьӧдчӧ кӧйдысыс кӧдзӧм вылӧ.

Трактор — медбур вын урожай чукӧртан машинаяслы

Став машина бура уджалас, эм кӧ пыр ӧткодь вын. Вӧвъясыд тайӧс вӧчны оз вермыны. Найӧ ветлӧны кор ӧдйӧ, кор ньӧжйӧ. Асывнас гӧнечӧн ветлӧны, а рытланьыс мудзасны да — ӧдва-ӧдва руньгӧны. Сы вӧсна машиналӧн производительносьтыс чинӧ, тшӧкыда жугавлӧ.
Мед эськӧ машина уджаліс бура, колӧ пыр ӧткодя кыскавны. Та боксянь трактор ёна шогмана. Сійӧн позьӧ кыдз гаж — ӧдйӧ кӧть ньӧжйӧ — мунны. А тайӧ, кыдзи ми тӧдам, зэв колана. Ытшкан либӧ вундан машинаӧс кӧ пондам нуны ньӧжйӧ, сійӧ турунтӧ вундӧм пыдди сӧмын лякас.
Вартан машина уджалӧ бура, барабаныс кӧ быд минутӧ вӧчӧ сюрс оборот. Ньӧжйӧджык кӧ бергалӧ, идзасыс барабан гӧгӧрыс гартчас, машина вермас жугавны. Рӧвнӧй тяга колӧ тшӧтш кӧйдыс весалан машинаяслы и. Ӧдйӧ бергалігӧн йики пытшкас нӧбӧдӧ бур тусьсӧ, ньӧжйӧ бергалігӧн — омӧль тусьыс веськалӧ бур тусь пытшкас.
Трактор пыр ӧткодя рӧвнӧя кыскӧ.

Кыдзи колхозын дӧзьӧритны машинаяс

Быд колхозник тӧдӧ, кутшӧм дона сулалӧ быдсяма машинасӧ судзӧдны.
Но вермас лоны, кодкӧ колхозникъяс пытшкысь машина коляс идравтӧг. Мед эськӧ сэтшӧм омӧльторъясыс оз лоны, том йӧзысь — комсомолечьясыс да комсомолкаясысь — организуйтӧны группа. Группа видзӧдӧ, мед быд машина вӧлі бура меститӧма, дӧзьӧритӧма. Группаса шленъяс ас костаныс уджнысӧ юкласны, быдӧнлы стӧч урчитасны, кодлы кутшӧм машина дӧзьӧритны да мый вӧчны. Быд морт пондас вӧчны ассьыс уджсӧ да кывкутны аслас удж понда группа водзын. Группаяс вермасны ордйысьны машинаясӧс медбура дӧзьӧритӧмын. Машина дӧзьӧритігӧн найӧ бура велӧдӧны быд машиналысь уджсӧ.
Машина сарайын мед век вӧлі дась ветьӧк машина чышкавны да мавтан маслӧ.
Ки улын колӧны прӧстӧй инструментъяс, кодъяс ковмывлӧны машинаяс видлалігӧн.
Том йӧзлӧн группа йитчӧ слесаръяскӧд да мукӧд сюсь йӧзкӧд. Найӧ сетӧны ыджыд отсӧг жугалӧм машина справитігӧн.
Том йӧзлы да колхозса общественносьтлы колӧ ёна дӧзьӧритны ассьыныс меддонаторсӧ — машинаяссӧ. Дӧзьӧритӧмлысь коланлунсӧ вуджӧдны быд колхозник вежӧрӧ.



АСВӦЧӦМ ДЕТЕКТОРНӦЙРАДИОПРИЁМНИК

ВОДЗКЫВ

1929-ӧд во шӧрвыйӧдз радио сиктъясӧ пырис зэв этша. Сэкся вӧлӧм кымынкӧ сюрс радиоустановка пиысь сикт вылӧ воліс сӧмын неыджыд прӧчент. Радио вылӧ пуктылісны зэв этша вниманньӧ, вунӧдлісны, мый радиоыс вывті коланатор массаяс пӧвстӧ культура паськӧдӧмын.
Миянлы некор оз ков вунӧдны В. И. Ленинлысь кывъяссӧ, коді шуліс: «Стрӧитӧй газетъяс бумагатӧг да расстоянньӧтӧг». Радиолы колӧ лоны медъён ӧружйӧӧн классӧвӧй врагъяскӧд — кулакъяскӧд тышкасьӧмын. Сӧмын тайӧ могъяссӧ нуӧдӧм вылӧ радио оз на ставнас используйтчыссьы, торъя нин миян Коми обласьтын. Гора сёрнитысь установкаяс (громкоговорительяс) регыдӧн вӧлі пӧрӧны «гора немӧйясӧ». Татшӧмторъясыс лоӧны сы понда, мый миян районъясын да сиктъясын оз на тырмыны тайӧ техникасӧ тӧдысь йӧз. Сэсся унаысь миян сиктъясын радиоустановкаяс чӧв олӧны батареяяс (питанньӧ) тырмытӧм вӧсна.
Радио оз вермы ӧдйӧ паськавны сиктъясӧ сідзжӧ сы вӧсна, мый дась вӧчӧм приёмникъясыс донаӧсь, да быд овмӧс оз вермы сійӧс лӧсьӧдны. Радиопередача позьӧ кывзыны детекторнӧй приёмникӧн, кодӧс кокньыда позьӧ вӧчны аслыд, да кодлы оз ков некутшӧм батарея ни ыджыд рӧскод. Тайӧ брошюранас ме и кӧсъя тӧдмӧдны быдӧнӧс, кыдзи вӧчны да лӧсьӧдны (установитны) медся прӧстӧй детекторнӧй приёмник да кыдзи сійӧн вӧдитчыны. Сэтшӧм приёмникнас бура позьӧ кывзыны Сыктывкарса паськыда юӧртысь радиостанция.

МЕДСЯ ПРӦСТӦЙ ДЕТЕКТОРНӦЙ ПРИЁМНИК

Приёмниклӧн медся колана торйыс лоӧ ыджыд катушка, кодӧс гартӧма вӧсньыд сутугаысь картонысь вӧчӧм цилиндр модаа трубка вылӧ (тайӧ катушкасӧ петкӧдлӧма 3-ӧд серпасын). Ыджыд катушка пытшкӧ пуктыссьӧ мӧд, ичӧтджык катушка, кодӧс петкӧдлӧма 4-ӧд серпасын.
Ыджыд катушка пырыс пӧперег ногыс мунӧ чӧрс (ось). Сійӧ чӧрсас крепитсьӧ ичӧт катушкаыс да лӧсьӧдсьӧ сідзи, медым бергӧдлігӧн эз инмав ыджыд катушка стенкаясас. Кык ӧтлаалӧм катушкаыс шусьӧ вариометрӧн. Вариометрнас и пондан лӧсьӧдны, медым бурджыка кутас кывны.
Ыджыд катушкаын вылыс сутуга помас (заводитчан помас) йитсьӧны антенна да детектор. Детекторлӧн эм кык вож (кык вилка), ӧти вожыс помасьӧ спиралькаӧн, мӧдыс — кристаллӧн. Катушкаӧ да антеннаӧ позьӧ йитны кӧть код вожсӧ, а мӧдыс йитчӧ телефонкӧд ӧти гнездоас. Телефонлӧн мӧд гнездоыс йитсьӧ переключателькӧд, дай сэсянь жӧ нуӧдсьӧ провод муӧ (заземленньӧ).
Переключательлӧн эм ползунок, коді вештавсьӧ контактъяс вывті. Контактъясӧ воӧны катушкасянь сутуга помъяс. Контактысь контактӧ ползунок вешталӧмӧн ми йитчам сійӧ станциякӧд, кутшӧмӧс кӧсъям кывзыны. Телефоннӧй гнездоясӧ йитсьӧ блокировочнӧй конденсатор ыджданас (ёмкосьтӧн) 1000-сянь 2000 сантиметрӧдз.

КАТУШКАЯС ВӦЧӦМ

Катушка вӧчигӧн медвойдӧр колӧ вӧчны цилиндр модаа трубкасӧ (остов). Трубкаыс вӧчсьӧ вӧсни картонысь болванка вылӧ гартӧмӧн. Болванка пыдди позьӧ босьтны прӧстӧй сулея. Картон вундыссьӧ кузь лентаӧн. Сылӧн пасьта колӧ лоны 212 миллиметр. Картонлысь ӧтар боксӧ ковмас мавтны столярнӧй клейӧн, да сэсся и гартны болванка вылас, мед артмас ён трубка. Трубкалӧн стенкаясыс колӧ лоны 2–3 мм кызта, а диаметрыс (трубкалӧн пӧперег ног кызтаыс, стенкаяснас) — 120 мм. Сідзкӧ, болванкасӧ колӧ вӧчны неуна вӧсниджыкӧс — 114–115 мм кызта кымын (2-ӧд серпас). Клей косьмӧм бӧрын трубка кыскыссьӧ болванка вылысь.
Трубка вылӧ гартны колӧ 1,5 мм кызта, кык пӧвста бумажнӧй изоляцияа ыргӧн сутуга (кызтасӧ босьтӧма изоляциянас). Татшӧм сутуга пыдди позьӧ босьтны прӧстӧй «звонкӧвӧй провод».
Сутуга гартан ног петкӧдлӧма 3-ӧд серпас вылын. Сутугалӧн заводитчан помыс (серпас вылын пасйӧма «1» лыдпасӧн) пысавсьӧ кык розь пыр катушка дорсяньыс 3 мм сайсянь; помыс кыскыссьӧ ортсӧ да кольсьӧ 15–20 см кузьта. Водзӧ, ӧкуратнӧя да бердысь бердӧ гартыштсьӧ 19 гӧгӧрпӧв (виток) да бара пысавсьӧ кык розь пыр. Сэсся колӧ сійӧс орӧдны да кольны 10 см кузьта пом (серпас вылын пасйӧма «2» лыдпасӧн). Тайӧ 19 гӧгӧрпӧвсӧ колӧ тӧрӧдны 28 мм пасьта местаӧ. Та бӧрын колӧ кольны 9 мм пасьта кост да бара заводитны гартны сыланьӧ жӧ. Сутугалысь помсӧ («3» лыдпас) воддза моз жӧ колӧ пысавны 2 розь пыр да кольны ортсӧ 10 см кузьта, сӧмын тані колӧ пысавныс «2» помкӧд не орччӧн, а катушка мӧдар боксяньыс (видзӧд серпас вылысь). Пом крепитӧм бӧрын колӧ гартыштны катушка вылӧ 118 гӧгӧрпӧв да мӧд помсӧ («7») нуӧдны, кык розь пыр жӧ катушка дорсяньыс 3 мм сайті да кольны ортсӧ 15 см кузьта. Сутуга гартігӧн орйӧдлытӧг катушка пытшті колӧ петкӧдны куим петля, кодъяс шусьӧны отводъясӧн (серпас вылын — 4, 5, 6). Тайӧ отводъясыс вӧчавсьӧны 13-ысь, 48-ысь да 83-ысь гартыштӧм бӧрын; катушка пытшкӧ петкӧдсьӧны розьяс пыр да нюжӧдчӧны ортсӧдз; кузьтаыс вӧчавсьӧ 25–30 см кымын (кыкнан пӧвстнас лыддьӧмӧн).
Та ногӧн жӧ вӧчсьӧ ичӧт катушка, коді сюйсьӧ ыджыд катушка пытшкӧ (4-ӧд серпас). Тайӧ катушкалӧн диаметр колӧ лоны 90 мм, а кузьтаыс — 70 мм (стенкалӧн кызтаас ыджыд катушкалӧн кодь жӧ. Сідзкӧ, катушка клеитан болванкалӧн диаметрыс босьтсьӧ 84–85 мм).
Тайӧ катушка вылӧ колӧ гартыштны 38 гӧгӧрпӧв сэтшӧм жӧ сутуга, кутшӧмӧс лоӧ гартӧма ыжыд катушка вылӧ. Сутугалӧн первой помыс («8») нуӧдсьӧ 2 розь пыр катушка помсянь 3 мм сайті да кольсьӧ ортсӧ 20 см кузьта. Та бӧрын колӧ гартыштны катушка вылӧ 19,5 гӧгӧрпӧв, сэсся кольны кост 6,5–7 мм пасьта да орӧдлытӧг гартыштны сымындаысь жӧ катушка мӧд джынъяс. Тадзӧн ставсӧ лоӧ гартыштӧма 39 гӧгӧрпӧв. Сутугалысь мӧд помсӧ («9») колӧ первойя ногыс жӧ нуӧдны 2 розь пыр да кольны ортсӧ 10 см кузьта (сутугалӧн кыкнан помыс петасны ортсӧ ӧти бокӧ да ӧтвесьтӧ).
Катушкаяс вылӧ сутуга гартігӧн кӧ став гӧгӧрпӧв гартыштӧмыс (виток лыдыс) оз тӧр, колян помсӧ позьӧ гартны вевсьӧн (мӧд слӧй).

КАТУШКАЯС ӦТЛААЛӦМ

Кыкнан катушкасӧ вӧчӧм бӧрын колӧ найӧс ӧтлаавны. Та могысь колӧ катушкаясас ӧкуратнӧя вӧчавны розьяс (6–7 мм пасьта), кодъяс пыр лоӧ нуӧдӧма чӧрс (ось). Чӧрс пыдди босьтсьӧ веськыд да шыльыд гӧгрӧс пу кузьтаӧн 20 кымын сантиметр (лишнӧйыс бӧрас вундыссьӧ). Чӧрсӧ кузяла ногыс вӧчавсьӧны сутуга тӧриг воргаяс, медым вӧйтны сэтчӧ сутугасӧ (5-ӧд серпас). Сэсся ичӧт катушкасӧ колӧ сюйны ыджыд пытшкас да кыкнас катушка пырыс нуӧдны лӧсьӧдӧм чӧрс (катушкаясӧ вӧчӧм розьяс пыр). Ичӧт катушкалӧн сутуга помъясыс (8 да 9) вӧйтсьӧны чӧрсӧ вӧчалӧм воргаясӧ да петкӧдсьӧны ортсӧ, ыжыд катушка вылысӧ. Ичӧт катушка крепитсьӧ чӧрс вылӧ столярнӧй клейӧн. Медым сійӧ лоӧ зурыд да оз кут легны, чӧрс вылӧ пысавсьӧны картонысь вундалӧм кольчаяс.
Медым ичӧт катушкасянь ортсӧ петкӧдӧм сутуга помъяс оз чегъясьны, найӧс колӧ крепитны картонысь вундӧм полоскаӧн клей вылын.
Сэсся колӧ йитлыны изоляция улысь кушӧдӧм сутуга помъяс мӧда-мӧдныскӧд: «8» пом «2» помкӧд да «9» пом «3» помкӧд. Медым йитлӧминъяс оз жугавлыны, «8» да «9» помъясӧ рекомендуйтсьӧ пояйтны небыдик сутуга шнуръяс (проводникъяс), гартыштны кымынкӧ пӧв спиральӧн (сутугаысь гартӧм пружина моз), да налысь мӧд помъяссӧ пояйтны «2» да «3» помъяс бердӧ.

МУКӦД ПӦЛӦС ДЕТАЛЬЯС (ЧАСЬТЪЯС)

Ӧні кольӧ ньӧбны колана детальяс (часьтъяс), кодъясӧс оз позь вӧчны аслыд: наушникъяс (телефоннӧй трубка), детектор, 4 контакт, ползунока ручка, 2 клемма, 4 гнездо, катушка чӧрс помӧ садитан ручка (вороп) да блокировочнӧй конденсатор 1000–2000 см ыдждаӧс (татшӧм ёмкосьтаӧс).
Приёмниклы ящик позьӧ вӧчны аслыд кос пуысь либӧ бур фанераысь (куим пӧвста дӧскаысь). Кокниджыка вӧчсьӧ приёмниклӧн монтаж углӧвӧй панель вылын.
Ящиклысь ыджда колӧ босьтны сэтшӧмӧс, медым тӧрис сэтчӧ катушка дай став мукӧд часьтъясыс. Вевтсӧ (панель) колӧ вӧчны веськыд, кос пуысь. Медым панельлӧн вӧлі бурджык изоляция, рекомендуйтсьӧ сюйлыны сійӧс парафин пиӧ (пропитайтны). Та могысь колӧ босьтны металлическӧй либӧ сёйысь вӧчӧм ванночка да сывдыны сэні парафинсӧ, сӧмын оз ков лэдзны пуны, — пуӧмӧн вошӧ сылӧн изолируйтан свойствоыс. Панельӧ (ящик вевтӧ) водзвыв колӧ вӧчавны став колана розьяс, сэсся вӧлисти сюйны сійӧс сывдӧм парафин пиӧ да видзны ичӧт би вылын либӧ шоныд пачын 15–20 минут.

ПРИЁМНИК ТЭЧӦМ

Кыдзи тэчны приёмник, петкӧдлӧма 6 да 7 серпасъяс вылын. 6-ӧд серпас вылын петкӧдлӧма панель гугсӧ (ящик вевтсӧ гатшӧдӧмӧн), коді шусьӧ монтажнӧй схемаӧн, а 7-ӧд серпас вылын — гӧтӧвӧй приёмниксӧ, кӧні мичаӧ тыдалӧ панельлӧн баныс.
Катушка крепитсьӧ пуысь вӧчӧм кык стойка вылӧ вевтын (панельын) шуйга бокас (став часьтыс тэчсьӧ вевт улысӧ — панель гугӧ). Тайӧ кыкнан стойкасӧ колӧ вӧчны 10 миллиметр кызта дӧскаысь да винтитны панель гугӧ. Катушка крепиттӧдз панельӧ буретш чӧрс весьтас колӧ писькӧдны розь, кыті чургӧдчас панель вылӧ чӧрслӧн помыс (сійӧ чӧрсас садитӧма бергалан, ичӧт катушкасӧ). Стойкаяс вылӧ катушка крепитсьӧ столярнӧй клейӧн; ёнджык вылӧ катушка вывті позьӧ нуӧдны картонысь вундӧм кык полоска (ӧтар-мӧдар помъясӧдыс) да налысь помъяссӧ винтитны стойкаяс бердӧ.
Панельӧ шуйга бокас винтитсьӧ кык клемма: водзладор пельӧсас — «земля» («му»), сайладор пельӧсас — «антенна». Тайӧ клеммаяссӧ колӧ сюйны панельӧ писькӧдӧм розьясӧ да улысяньыс топӧдны гайкаясӧн. Сэсся панель шӧр весьтас пуктавсьӧны гнездояс: сайладорас — детекторлы, водзладорас — телефонлы (6-ӧд серпас вылын вевтсӧ гатшӧдӧма да видзӧдныс мӧдара). Дӧска веськыд бокӧ, шӧрас кымын пуктыссьӧ настроитчан переключатель — ползунок (ручкаӧн) да 4 контакт, кодъясӧс пукталӧма не ӧтвесьтӧ, а чукыльӧн (полукругӧн). Дорса кык контакт бердӧ, ортсылабоксяньыс колӧ винтитны кык винт, кодъяс пондасны кутны ползунокӧс контакт вылысь ортсӧ вешйӧмысь.
Детальяс йитлыссьӧны ыргӧн, куш сутугаӧн либӧ звонкӧвӧй проводӧн (кызтаыс колӧ 0,8–1 мм). Звонкӧвӧй проводӧн йитлігӧн йитан помъяссӧ колӧ весавны изоляцияысь да няйтысь.
Клемма «А» колӧ йитны «6» гнездокӧд да ыджыд катушка заводитчан помкӧд; «в» гнездо — «г» гнездокӧд; «д» гнездо — «з» клеммакӧд да настроитчан переключатель чӧрскӧд (оськӧд); ыжыд катушкаӧ вӧчалӧм петля кодь помъяс (отводъяс — 4, 5,6) да сылысь жӧ мӧд помсӧ (7) — переключатель контактъяскӧд. Блокировочнӧй конденсатор йитсьӧ телефон гнездояскӧд («д» да «г») сутугаторъясӧн, кодъяслӧн ӧтар помыс топӧдсьӧ телефон гнездо крепитан гайкаясӧн, а мӧдарыс — гартсьӧ конденсатор помъясӧ да топӧдсьӧ плоскогубцыӧн (бурджык нӧшта пояйтны).
Йитігӧн сутуга пом колӧ топыда гартыштны клемма либӧ гнездо винт гӧгӧр да топӧдны гайкаӧн. Ыджыд катушкаысь петкӧдӧм петляяслысь йитанінъяссӧ колӧ весавны изоляцияысь, медым бура йитчисны контактъяскӧд.
Панель вылыссянь вариометр чӧрс помӧ колӧ садитны гӧгрӧс ручка да крепитны винтӧн. Тайӧ ручкаас вӧчалӧма деленньӧяс. Татшӧм ручка пыдди позьӧ пуктыны пуысь вӧчӧм ручка (гӧгыль кодьӧс) да бокас крепитны стрелка. Панель вылысӧ (приёмник вевтӧ) вариометр ручка сайӧ пуктыссьӧ мегыр модаа шкала, кытчӧ вӧчалӧма деленньӧяс жӧ. Тайӧ шкалаыс крепитсьӧ панель бердӧ посньыдик кык кӧрт тувйӧн либӧ винтъясӧн. Ичӧт катушкалы колӧ бергӧдчыны ыджыд катушка пытшкын уна вылӧ гӧгӧрпӧв джын.
Та ногӧн приёмник тэчӧм бӧрын кольӧ сӧмын пуктыны сайладор гнездоясӧ детектор, а водзладорас — телефонлысь шнур помъяс, сэсся шуйга бокса сайладор клеммакӧд йитны антенна да водзладор клеммасянь лэдзны провод муӧ — вӧчны заземленньӧ. Та бӧрын позьӧ заводитны кывзыны.

КЫДЗИ ВӦЧСЬӦ ПРИЁМ

Кывзыны заводитігӧн переключательлысь ручка колӧ вештыны медся сай контакт вылӧ, кодӧс кутам лыддьыны первойӧн, да надзӧникӧн бергӧдны вариометрлысь (бергалан катушкалысь) ручкасӧ. Ӧттшӧтш колӧ буретша лӧсьӧдны детектор. Сійӧ кристаллӧн оз быд чут ӧткодя кывны. Сы понда спиральканас (пружинканас) колӧ корсьны кристалл вылысь ёнджыка кылан чут, кыдз шусьӧ, «чувствительнӧй точка». Нинӧм кӧ оз кыв, колӧ вештыны переключатель мӧд контакт вылӧ да бара видлыны катушка ручкаӧн гӧгӧрпӧв джын мында бергӧдлӧмӧн.
Медся бур испытайтны приёмник кор дзикӧдз тӧдам, мый матын уджалӧ паськыда юӧртысь радиостанция. Тӧдам кӧ, кутшӧм волна вылын уджалӧ сійӧ станцияыс, позьӧ ӧтчыдйӧн вештыны переключатель ручка, кытчӧ колӧ. Сідз, например, шӧркоддьӧм антеннаӧн первойя контакт вылын (медся сай бӧкас) позьӧ кывзыны станцияяс, кодъяслӧн уджалан волна кузьтаыс 350-сянь 730 метрӧдз. Тайӧ жӧ контакт вылын бура позьӧ кывны Сыктывкарса паськыда юӧртысь станцияӧс, коді уджалӧ 535,7 метр кузьта волна вылын. Мӧд контакт вылын позьӧ примитны 600–1000 метр кузьта, коймӧдын — 850–1250 метр кузьта да нёльӧдын (медся асладорад) — 1150–1500 метр кузьта волна вылын уджалысь станцияяс. Кывзігӧн колӧ регулируйтны детектор, видлавны спиральканас кристаллысь унджык местаяс (точкаяс), сідз жӧ чорзьӧдлыны да личӧдлыны спиральканас личкӧмсӧ, кытчӧдз оз кут бурджыка кывны.
Детекторлысь кристаллсӧ оз позь видлавны чуньӧн, оз позь сідзжӧ вуштыны пуртӧн либӧ кӧртъясӧн. Тадзи видлалігӧн да вӧрӧдігӧн кристалл тшыкӧ да оз кут уджавны. Сійӧс сідзжӧ колӧ видзны буссьӧмысь да, кор он кывзы, мыйӧнкӧ вевттьыны (абу кӧ ачыс стеклӧ пытшкын). Дыр бӧрын кристалл омӧльтчӧ. Сэк позьӧ бергӧдны сылысь мӧдар боксӧ. Та могысь чашечкасӧ (кӧні кристаллыс) колӧ шонтыны ичӧтик би вылын, медым сылас пояйтӧмыс (ёна шонтыны оз позь, — кристаллыс тшыкӧ), сэсся бергӧдны кристаллсӧ мӧдар бок вылас. Сы борын пояйтӧм пыр жӧ бӧр кынмас.

ПРИЁМНИКЛЫСЬ ДЕТАЛЬЯС ГИЖАЛӦМ

Детектор. Детектор лӧсьӧдӧма сы вылӧ, медым антеннаӧн примитӧм колебанньӧяс пӧртны звукӧвӧй колебанньӧӧ, коді вӧрӧдӧ телефонлысь мембранасӧ, а сэсянь артмӧны шыяс (звук).
Ӧткымын минералъяс лэдзӧны ас пырныс переменнӧй ток сӧмын ӧти направленньӧӧн, шуам, кристаллсянь ёсь помӧ, либӧ мӧдарӧ, ёсь помсянь кристаллӧ. Тайӧ свойство вылас и лӧсьӧдӧма детекторлысь уджаланногсӧ. Обычнӧя детектор овлӧ кык торйысь — кристаллысь да металлическӧй ёсь помысь, либӧ кык сикас кристаллысь. Ёсь пом да кристалл оз топыда, а муртса инмыштӧны мӧда-мӧд дінас, кӧні артмӧ неыджыд электрическӧй контакт (йитчӧм). Кристаллическӧй детекторъясысь ӧтдор паськалӧмаӧсь лампӧвӧй детекторъяс, кодъяс пуктыссьӧны лампӧвӧй приёмникъясӧ.
Кристаллическӧй детектор кокниа позьӧ вӧчны аслыд. Та могысь колӧ босьтны свинеч тор, 20 грамм сера, коді вузассьӧ быд аптекаын да прӧстӧй стекляннӧй пробирка (трубка, кодлӧн ӧти помыс тупкӧса). Свинеч колӧ зыртны гырысь пиня (драчӧвӧй) напилокӧн, медым артмисны стружкияс (пилипызь). Татшӧм пилипызьсӧ колӧ босьтны 20 грамм да мича бумага лист вылын бура сорлавны 10 грамм серакӧд. Сорлалӧм бӧрын кисьтӧны пробиркаӧ да омӧлика котшкӧдӧны пуӧ, медым пуксяс топыдджыка. Та бӧрын пробирка пуктӧны би вылӧ шонтыны. Медым шонтігӧн би вылын позьӧ вӧлі кутны, пробиркаӧ вӧчӧны вороп — вылыс пом гӧгӧрыс гартыштӧны сутуга. Шонтыны колӧ первойсӧ омӧльджыка, медым сераыс сылас, сэсся вочасӧн жарсӧ содтыны да видзны калитчытӧдзыс, кытчӧдз оз гӧрдӧд да оз мӧдӧдчы тшын. Сэки пробиркасӧ босьтӧны би вылысь да недыр сувтсӧн кутӧм бӧрын пуктӧны бумага тор вылӧ водсӧн, медым кольӧм сераыс визувтас кристалл вылысь. Минут 10 мысти, кор пробиркаыс кӧдзалӧ, желльӧн и перйӧны пытшсьыс артмӧм кристаллсӧ, а пукалӧ кӧ сійӧ топыда — пробиркасӧ колӧ жугӧдны. Туянаӧн лоӧ сэтшӧм кристалл, кодлӧн жугалӧминыс (чегӧмин) дзирдалӧ. Свинеч кӧ бур, бур и кристалл лоӧ.
Татшӧм ногӧн вӧчӧм кристалл пуктӧны чашечкаӧ да пояйтӧны. Чашкасяньыс вӧчсьӧ отвод (нюжӧдсьӧ сутуга пом). Кристалл дінӧ нӧшта колӧ вӧчны пружинка (сы йылысь вӧлі гижӧма нин вылынджык). Тайӧ ас вӧчӧм детекторнас позяс кывзыны мукӧд детекторӧн моз жӧ.

Блокировочнӧй конденсатор. Телефоннӧй трубкакӧд орччӧн йитсьӧ постояннӧй ёмкосьта конденсатор, коді шусьӧ «блокировочнӧйӧн». Сылӧн ёмкосьтыс колӧ лоны 1500–2000 сантиметр мында. Татшӧм конденсатор позьӧ вӧчны аслыд. Та вылӧ колӧ босьтны парафин пытшкӧ сюйлӧм папироснӧй бумага (гильзы) да станиоль (вӧснидик свинеч либӧ эзысь, кутшӧмъясӧн гартлӧны канфетъяс). Папироснӧй бумагаысь вундӧны 8 листик 50 мм кузьтаӧс да 35 мм пасьтаӧс, а станиольысь — 7 листик 50 мм кузьтаӧс да 25 мм пасьтаӧс. Та бӧрын босьтӧны ӧти лист бумагасӧ да пуктӧны сы вылӧ станиоль (ӧтиӧс жӧ) сэтшӧм ногӧн, медым бумагаыслӧн дорыс куим боксянь кольӧ 5 мм пасьта тыртӧг, а станиольлӧн ӧти помыс кольӧ чургӧдчыны ортсӧ, кыдзи петкӧдлӧма 8-ӧд серпас вылын. Пуктӧм станиоль колӧ шыльӧдыштны вылыссяньыс неуна шонтыштӧм пуртӧн да сы вылӧ пуктыны мӧд лист бумага да мӧд лист станиоль, сӧмын тайӧ станиольсӧ колӧ чургӧдны ортсӧ мӧдар помсяньыс. Шонтӧм пуртӧн тайӧс шыльӧдыштӧм бӧрын пуктӧны коймӧд лист бумага да станиоль, кодлысь чургӧдӧны помсӧ медулысса листладорас. Сідзи водзӧ.
Став листъяс тэчӧм бӧрын, ёнджык вылӧ, конденсатор гартыштӧны ӧти либӧ кык пӧвста бумагаӧн да вылыссяньыс клеитӧны. Сэсся станиольлысь чургӧдчӧм помъяссӧ (кыкнансӧ) кусыньтӧны бумага вылысас да крепыда топӧдӧны ыргӧнысь кусыньтӧм скӧбаясӧн. Скӧбаяс бердӧ крепитӧны либӧ пояйтӧны проводникъяс (8-ӧд серпас).
Приёмниклысь став мукӧд детальяссӧ вӧлі гижалӧма тайӧ брошюра заводитчан помас.

Телефоннӧй трубка вӧчны ас средствоясӧн зэв сьӧкыд. Медся ёна сьӧкыд сы понда, мый электромагнитсӧ вӧчӧм вылӧ колӧ аслыспӧлӧс, зэв чорыд уклад, кодӧс колӧ кужӧмӧн калитны. Та понда телефоннӧй трубка бурджык ньӧбны магазинысь.
Телефоннӧй трубкаяс овлӧны кык пӧлӧс: низкоомнӧй, кодлӧн обмоткаас сопротивленньӧыс сӧмын 300–400 м гӧгӧр, да высокоомнӧй, кодлӧн сопротивленньӧыс ёна ыжыд — 2000–4000–6000 ом гӧгӧр. Та ногӧн дерт бурджык лоӧ высокоомнӧй трубкаыс. Передача нуӧдысь радиостанциясянь кӧ абу ылын, позьӧ кывзыны и низкоомной трубкаӧн.

МЫЙЯС НӦШТА КОЛӦНЫ РАДИОУСТАНОВКА ОБОРУДУЙТӦМ ВЫЛӦ

Быд радиоустановкалы, лампӧвӧйлы кӧть детекторнӧйлы, колӧ нӧшта кык зэв колана тор: антенна да заземленньӧ, кодъястӧг приём оз позь вӧчны. Сыысь кындзи, чардбиӧн пӧжар лоӧмысь видзчысьӧм могысь, сэтшӧм жӧ коланаӧн лоӧ торъя устройство лӧсьӧдӧм, коді шусьӧ грӧзӧвӧй переключательӧн.

Антенна. Антеннаӧн шусьӧ вылӧ лэптӧм ыргӧн либӧ бронзӧвӧй куш проводник, кодӧс нюжӧдӧма ӧти мачтасянь мӧдӧ (горизонтальнӧя). Сылӧн ӧтар помыс лэччӧ приёмникӧ, да шусьӧ сниженньӧӧн. Сідзкӧ, тайӧ антенналӧн формаыс мунӧ «Г» шыпаслань, сӧмын горизонтальнӧй часьтыс сылӧн (вылысыс) лоӧ кузь. Антеннаяс овлӧны «Г» модааӧсь, «Т» модааӧсь да мукӧд пӧлӧс. Радиолюбительяс пӧвстын медся ёна паськалӧма «Г» модаа антенна (9-ӧд серпас).
Антеннаяс ёнджыкасӧ вӧчалӧны 2–3 мм кызта ыргӧн сутугаысь, либӧ специальнӧй вӧчӧм антеннӧй канатикысь, кодӧс гартӧма уна пӧвстӧн вӧсньыдик ыргӧн сутугаясысь. Антенна колӧ радиоволнаяс куталӧм вылӧ, кодъясӧс паськӧдӧ сынӧдӧ передача нуӧдысь радиостанция. Антенналӧн кузьта босьтсьӧ 30-сянь 60 метрӧдз. Ёна кузь антенна вылӧ пырны оз рекомендуйтны.
Кыдзи вӧлі висьталӧма нин, антенна лэптӧм да крепитӧм вылӧ лоӧ сувтӧдны специальнӧй мачтаяс, но позьӧ используйтны и сулалысь пуяс. Мачта колӧ лэптыны мусянь 10–15 метр вылнаӧ.
Ыджыд вниманньӧ колӧ пуктыны антенна бура изолируйтӧм вылӧ. Антенналы оз ков инмыны мачтаясӧ ни мукӧд торъяс дінӧ. Бура изолируйттӧг ток вермас пышйыны бокӧ да омӧля кутас кывны. Антеннаӧс мачтаяс дінысь изолируйтӧм (торйӧдӧм) вылӧ пӧльзуйтчӧны фарфорӧвӧй изоляторъясӧн. Ӧти изолятор вылӧ ёна надейтчыны оз на позь, торъя нин зэра поводдя дырйи. Та понда бурджык босьтны антеннаӧ кыкнан помас кык либӧ куим изоляторӧн да йитлыны чептӧс моз ыргӧн либӧ кӧрт сутуга помъясӧн, кыдзи петкӧдлӧма 9-ӧд серпас вылын. Медпом изоляторсӧ мачта дінӧ позьӧ кӧртавны сутугаӧн жӧ либӧ сиралӧм гез помӧн. Нӧшта бурджык лоас мачта бердӧ не кӧртавны, а йитны вӧжжи кодь гез да лэдзны мачта йылӧ крепитӧм блок пыр, медым позяс антеннасӧ лэдзлыны и колӧм серти зэлӧдны.
Антеннӧй канатик пыдди босьтны кӧрт сутуга оз рекомендуйтчыссьы. Сылӧн сопротивленньӧыс ыджыдджык да, приёмыс лоӧ тӧдчӧмӧн омӧль.
Сниженньӧ (антеннасянь лэччан сутуга) обычнӧя пыртӧны керкаӧ ӧшинь пыр либӧ стен пыр. Та могысь писькӧдӧны ӧшинь рамаӧ либӧ стенӧ карандаш кыза кымын розь (позьӧ кызджыкӧс) ывлалань неуна пӧкатӧн, медым оз кут пырны зэр ва. А стен дінысь изолируйтӧм могысь писькӧдӧм розьӧ сюйсьӧ резинӧвӧй трубка либӧ фарфорӧвӧй воронка, сэсся сы пыр и нуӧдсьӧ сниженньӧлӧн проводыс. Керкаӧ пыртӧм бӧрын, стен дінсянь бурджык йитны изолируйтӧм провод (прӧстӧй электрическӧй шнур).

Заземленньӧ (муӧ сюйӧм). Заземленньӧ вӧчӧм вылӧ босьтӧны 30х30 см пасьта кымын ыргӧн либӧ цинкӧвӧй лист (позьӧ босьтны прӧстӧй важ ведра либӧ цинкуйтӧм таз). Сы бердӧ пояйтӧны кыз, ыргӧн сутуга (проводник) да гуалӧны муӧ, кыдзи-мый позьӧ пыдӧджык да ва слӧя инӧ. Керка дінсянь кӧ матын эм ӧшмӧс (юкмӧс), заземленньӧ позьӧ лэдзны сэтчӧ. Заземленньӧ изолируйтӧм вӧсна тӧждысьны оз ков, — сійӧс позьӧ новлӧдлыны кӧть кыті, сӧмын мед сниженньӧӧ оз инмы-а. Керкаӧ, приёмник дінӧ пыртӧм вылӧ заземленньӧ проводлы колӧ писькӧдны стенӧ либӧ ӧшиньӧ мӧд розь (сниженньӧкӧд ӧти розьӧд пыртны оз позь).
Антенна да заземленньӧ вӧчӧм бӧрын радио позьӧ нин кывзыны. Сӧмын, кыдзи вӧлі висьталӧма нин, чардбиысь видзчысьӧм могысь колӧ лӧсьӧдны нӧшта грӧзӧвӧй переключатель. Зэв прӧстӧй переключатель (движок) позьӧ вӧчны ас средствоясӧн. Та вылӧ колӧ босьтны неыджыд пӧвтор (бурджык босьтны парафин пиын видзӧмӧс либӧ кӧть лакируйтӧмӧс) да винтитны сэтчӧ ӧтар помас орччӧн моз кык контакт (оз кӧ сюр контактыс — позьӧ босьтны прӧстӧй шурупъяс). Сэсся колӧ босьтны неыджыд ыргӧн пластинка (7–8 см кузьта), ӧтар помсӧ сылысь розьӧдны да коймӧд контактӧн крепитны сійӧ жӧ пу вылӧ мӧдар помас, сӧмын оз ков ёна зэлӧдны, медым пластинкаыс кутас вешласьны. Пластинкалысь вешласьысь помсӧ колӧ ёсьтыштны да тувъявны сэтчӧ неыджыд пу ручка.
Татшӧм ногӧн вӧчӧм переключатель (движок) колӧ крепитны стенӧ (керка пытшкӧ), антенналысь сниженньӧ пыртан розь дінӧ матӧ. Переключателя-стена костӧ колӧ пуктыны фарфорӧвӧй роликъяс либӧ пуысь вӧчӧм дзоль (ичӧтик брусок), медым контакт помъяс оз кутны инмыны стенӧ. Ӧні сэсся мӧдам йитлысьны. Ӧти контактӧ (переключательӧ) шуам, шуйгаладорас, йитсьӧ сниженньӧлӧн помыс да сэсянь жӧ нуӧдсьӧ провод приёмникӧ да йитсьӧ антенна клеммаӧ. Татчӧ торъя провод позьӧ не пуктыны, а нюжӧдны приёмникӧдзыс сійӧ жӧ сниженньӧсӧ. Переключательлӧн мӧд контактыс йитсьӧ приёмникын заземленньӧ вӧчан клеммакӧд, а ыргӧн пластинка помӧ (движок помӧ) йитсьӧ заземленньӧ проводниклӧн помыс, кодлысь мӧдар помсӧ сюйӧма муӧ (10-ӧд серпас).
Радио кывзігӧн движок вештӧны веськыдладор контакт вылӧ. Сэки сійӧ торъялас антенна дінысь да ӧтпырйӧн йитас приёмникӧс заземленньӧкӧд. Кывзӧмысь дугдӧм бӧрын, торъя нин, кӧсйӧ кӧ лоны гымалӧм, сідзжӧ войяс кежлӧ, движок колӧ вештыны шуйгаладор контакт вылӧ. Сэки антенна лоӧ йитӧма веськыда мукӧд, а приёмник кыдз быттьӧ бокӧ кольӧ. Татшӧм дырйи кучкас кӧ антеннаӧ чардби, сылӧн электрическӧй токыс ставнас пырас муӧ приёмникӧ пыравтӧг.



КЫДЗИ АРТМӦ БУМАГА

ВОДЗКЫВ

Ӧні сьӧкыд весиг мӧвпыштны, кыдзи овлісны важ йӧз бумагатӧг. Бумага мунӧ уна пӧлӧс тӧваръяс тӧбӧм вылӧ. Ёна кыз бумагаысь, картонысь, вӧчӧны кӧрӧбкаяс, ящикъяс. Бӧръяпомыс бумагаысь весиг кутісны вӧчавны керкаяс.
Медся ёна бумага мунӧ нигаяс, газетъяс да журналъяс печатайтӧм вылӧ. Сійӧн йӧз пӧвстӧ ӧдйӧ паськалӧ знанньӧ. Бумага пыр ми тӧдам, кыдзи овлісны, мый вӧчлісны да мый мӧвпавлісны важ йӧз. Миян пиян да пиянлӧн пияныс кутасны тӧдны, кыдз оламӧ ми ӧні.
Бумагатӧ му вылын олысьяс важӧн нин вӧчӧны. Дерт сійӧ эз регыдӧн артмы. Уна во чӧж уджалісны олысьяс, медым велалісны вӧчны бумага, кытчӧ печатайтӧны ӧні газетъяс да нигаяс.
Важӧн бумага вӧчлісны неыджыд мастерскӧйясын, бумага вӧчан мельничаясын. Бумага сэк вӧлі оз ков уна. Велӧдчӧм йӧз сійӧ кадӧ вӧлі этша.
Нигаяс вӧліны зэв этша жӧ.
Кымын уна лоӧ велӧдчӧм йӧз, сымын уна ковмас бумага. Ӧні сійӧс вӧчӧны оз посньыдик мастерскӧйясын, а гырысь фабрикаясын. Бумага вӧчӧм вылын уджалӧны уна сюрс рабочӧй.
Сӧвет Союзын ӧні бумагаыд вывті нин уна колӧ. Ӧд уджалысь йӧзлӧн культураыс век ӧтарӧ кыпалӧ, найӧ лунысь-лун корӧны унджык нигаяс, журналъяс, газетъяс. Революцияӧдз Россия уна бумага вӧлі вайӧ заграничаысь. Ӧні сы вылӧ сьӧм видзны оз позь. Заграничаысь колӧ вайны унджык машинаяс да уджалан кӧлуй. Та вӧсна Сӧвет Союз ӧні чорыда босьтчис бумага вӧчан промышленносьт кыпӧдӧм вылӧ. Революцияӧдз кӧ важ Россияын вӧчлісны 300 сюрс тонна, 1931ʼ воын бумага лоӧ нин вӧчӧма 600 сюрс тонна саяс, но и сійӧ на оз тырмы. Лунысь-лун кыпалӧны бумага вӧчан выль заводъяс. 1932ʼ восянь и Сыктывкарын кутас стрӧитсьыны бумага вӧчан выль ыджыд завод (быд во кутас вӧчны 120 сюрс тонна бумага).
Тайӧ нигаас висьтавсьыссьӧ, кыдзи важ йӧз овлісны бумагатӧг, кыдзи найӧ велӧдчисны сійӧс вӧчны да кыдзи бумагасӧ вӧчӧны ӧні.

КЫДЗИ ЙӦЗ ОВЛІСНЫ БУМАГАТӦГ

Велӧдчытӧм мортлы бумага оз ков. А мукӧддырйи, ковмас кӧ кутшӧмкӧ лыдпасъяс тэчны, шуам кымын додь турун гортас воис, либӧ кымын литр йӧв нуис йӧв вӧчан заводӧ, сійӧ вӧчӧ кокньыдика. Босьтас бедь да сэтчӧ вӧчалӧ тшупӧдъяс пуртӧн. Быд ӧти тшупӧд кутас висьтавны ӧтик литр йӧв либӧ турун додь. Мукӧд и мелӧн, шомӧн стенӧ гижтӧмӧн вӧчалӧны пасъяс. Тадзи жӧ вӧчавлісны важ йӧз, кор эз вӧв бумага. Пу стенъясӧ гижлісны шомӧн да краскаясӧн.
Египетын ӧнӧдз на видзсьылісны гробницаяс Египетскӧй саръяслӧн (фараонъясӧн шусьылісны). Гробница стенъясын эмӧсь гижӧдъяс. Велӧдчӧм йӧз лыддьӧны тайӧ гижӧдъяссӧ да сідзикӧн тӧдмалӧны, кыдзи овлісны Египетын нёль сюрс во сайын. 1-ӧд серпас вылын петкӧдлӧма ӧти татшӧм гробницасӧ.
Гижны стенъясӧ да изйӧ вӧлі зэв сьӧкыд, да и он ӧд сэтчӧ унатор вермы гижны. Стенсьыд гижӧдтӧ ас сьӧрсьыд он босьт. Шуам, уджйӧзла мунігӧн уджйӧз йывсьыд стенсьыд пасйӧдтӧ удждысьысьыдлы он ну. Та вӧсна посньыдик пасйӧдъяс вӧлі вӧчсьӧны сёй пласт вылӧ.
Пластыс вӧчсьывліс ыджда ногыс кирпич ыджда, сӧмын ёна вӧсни сы дорысь, 15 миллиметр кызта кымын. Татшӧм сёй пластъяс вылас и пасъявлісны, мый вӧлі оз ков вунӧдны. Тадзи гижлывлісны Азияын, Месопотамияын. А римляна, кодъяс овлісны ӧнія Италияын, гижлісны ыргӧн пластъясӧ да дӧскаясӧ, гижлісны кӧртысь вӧчӧм ёсь беддьӧн.
Ыргӧн листъясӧ гижлісны медся коланаторъяс, шуам, вексельяс да удждысьӧм кузя кӧсйысьӧмъяс. Кодыр колӧ вӧлі гижны письмӧ либӧ ассьыд мӧвптӧ, сэки вӧдитчывлісны воска дӧскаӧн. Воска пӧв вылӧ гижан беддьыс вӧлі ӧтар помыс ёсь, а мӧдарыс тшӧтшыд.
Гижӧдыс кӧ оз артмы, кыз помнас бӧр шыльӧдӧны гижӧдсӧ, сэки пӧвйыд бӧр лоас важ кодьыс. Римляна гижлісны татшӧм пӧвторъясас кык сюрс во сайын нин.
Сёй да ыргӧн пластъясӧ да воска пӧвторъясӧ гижны вӧлі зэв лёк. Найӧс оз позь вартны, оз позь чукӧртны нигаӧ, ӧтувтны. Мӧд-кӧ, сёй пластъясыд вывті сьӧкыдӧсь, а воска дӧскаысь регыд вӧлі бӧр вушйӧ гижӧд. Та вӧсна, кӧні позис, йӧз вӧдитлісны пу коръяс.
Лунвылын быдмӧ зэв гырысь коръяса пу — пальма. Пальма коръясысь корсьӧны медся шыльыдъяссӧ, вундӧны, косьтӧны, сэсся бӧртинас видзӧны выйын. Татшӧм кор вылас и гижалӧны колана гижӧдъяс.
Татшӧм корсӧ абу сьӧкыд новлӧдлыны, позьӧ гартыштны. Татшӧм пальма коръяс вылӧ гижӧны ӧнӧдз на мукӧд йӧзъяс, кодъяс оз тӧдны бумага.
Египетын гижлісны папирус вылӧ. Папирус — тростник. Кыз папирус вуж вылын быдмӧны метр 5 кузя кымын идзьяс (стебельяс). Торъя мастерскӧйясын папирусысь вӧчӧны аслыссяма бумага гижӧм вылӧ.
Папирус идзсӧ вундаласны вӧсньыд листъясӧдз да ӧтик радӧ лӧсьӧдалісны топыда мӧда-мӧдыскӧд. Ӧти рад вылас мастер вольсалас мӧд судта. Сы бӧрти кокньыдика мӧлӧтӧн кучкалӧмӧн шыльӧдӧны, кыдзи сапӧг вурысь сапӧг пӧтшва шыльӧдӧ. Папирус идзьясын эм клеитчан сок. Мӧлӧтӧн кучкалӧмысь тайӧ сокыс петӧ папирусысь лист костъясас да топыда клеиталӧ листъяссӧ мӧда-мӧдныскӧд.
Мӧлӧтӧн шыльӧдӧм лист косьтыссьӧ пач вылын.
Тадзи вӧчӧмӧн лист дерт эз вермы лоны торъя шыльыд. Но тайӧ век жӧ бурджык металлическӧй да пуысь вӧчӧм мукӧд пӧвторъясысь.
Татчӧ позьӧ вӧлі гижны краскаӧн. Папирусысь вӧчӧм лист вӧлі кокньыд да эз жуглась. Зэв лӧсьыда позьӧ гартны трубкаӧ.
Азияса ӧткымын йӧз гижлісны посни скӧт кучикъясысь (кӧза, ыж да меж кучикъясысь) вӧчӧм листъяс вылӧ.
Кучикысь вӧчӧм кабалаыс шусьӧ пергаментӧн.
Пергамент вӧчлісны торъя мастеръяс. Пергамент вӧчигӧн найӧ кучиксӧ вӧчлісны дзик жӧ сідзи, кыдзи ӧні вӧчӧны кучикъяс сырӧметь улӧ.
Войдӧр кучиклысь уськӧдӧны известкаӧн гӧнсӧ, а кодыр гӧныс кутас усьны — вуштӧны ныж пуртӧн. Та бӧрын весалӧны кучиклысь гугсӧ (яйладорсӧ). Весалӧны сэтчӧдз, кытчӧдз кучикыс оз ло вӧсньыд да шыльыд. Медым вӧчны кучиксӧ вӧсниӧн, сійӧс нюжӧдӧны рамаӧ да шыльӧдӧм могысь кокньыдика вуштӧны.
Тайӧ кабала вылас гижлісны аслыспӧлӧс краскаӧн.
Дерт тась нин тыдалӧ, мый пергамент сулалӧ зэв дона, да сійӧн сэтчӧ гижисны сӧмын озырджык йӧз. Тайӧ пергамент вылӧ гижлісны ассьыныс приказъяс да гижӧдъяс саръяс. Пергаментыс ӧнӧдз на миян эм.

БУМАГА ВӦЧНЫ ЗАВОДИТӦМ

Ӧніякодь бумагатӧ олысьяс кутісны вӧчны важӧн нин. Но дерт сійӧ бумагаыс ёна торъяліс ӧнія бумагаысь.
Медвойдӧр кабала вӧчны кутісны Китайын кык сюрс во сайын.
Кабала вӧчӧм вылӧ китаечьяс босьтлісны аслыспӧлӧс петшӧр турун, коді быдмӧ налӧн. Муӧ кодйӧм гуӧ вӧлі тэчасны петшӧрсӧ слӧйясӧн да вылас киськалӧны известкаӧн, бӧртиас вылысяньыс киськалӧны ваӧн.
Медым бура гӧгӧрвоны тайӧс, видзӧдлам, кыдзи сиктъясын вӧдитӧны-тыӧдӧны шабдіяс да пышъяс.
Керӧм шабді кӧртавлӧны посньыдик кольтаясӧ да косьтӧны. Сэсся тыӧдӧны ваын лун 10–15, бура вывтіыс сьӧктӧдӧмӧн, мед эз лыб. Шабділӧн, петшӧрлӧн да мукӧд быдтасъяслӧн моз жӧ иддзыс артмӧ зэв уна сіясысь. Сіыс вывсяньыс вевттьӧма кышӧн. Шабділӧн сіясыс йитчӧмаӧсь мӧда-мӧдныскӧд. Сы понда и тыӧдӧны, мед торъяласны ӧта-мӧдсьыныс. Ваын найӧ торъявлӧны.
Мукӧд местаясын шабдісӧ кӧтӧдӧны гуясын, а оз юын либӧ гӧптын. Гуас мукӧддырйи содтӧны кунва, мед бурджыка тыасяс. Сэки шабді сіястӧ клеитысь клей ёна ӧдйӧ ньӧдздӧ
Кӧтӧдӧм шабдіӧс тӧлӧдӧны, косьтӧны. Сэсся бӧртинас небзьӧдӧны да няръялӧны-ниралӧны. Шабдіысь ёгыс торъялӧ, кольӧ сӧмын кудель сіыс. Тадзи жӧ вӧчӧны Китайын петшӧркӧд.
Гуӧ тэчӧм да вылыстіыс известкаӧн киськалӧм петшӧрлӧн сідз жӧ ньӧдздӧны петшӧр сіясыс да клеитысь клейыс.
Та бӧрти петшӧрӧс кӧтӧдасны, мыськасны ваын, нӧйтӧмӧн торйӧдасны сіяс дінысь ёгсӧ да тойӧны гыръясын.
Тоинъяс ыджыд ӧдӧбӧн лэччӧны-тойӧны да сійӧн посньӧдлӧны сісӧ. Мастер китаеч сорлалас кудельсӧ вакӧд да кӧшӧн киськалас формаӧ. Формаыс пуысь вӧчӧм ляпкыдик ящик, а пыдӧсыс вӧсньыдик ыргӧн сутугаысь, быттьӧ пож.
Ваӧн сорлалӧм сіяссӧ мастер кисьтас формаӧ да пожналас. Пожналігӧн тракӧдӧмысь сіясыс мӧда-мӧдныскӧд йитчасны, дзугсясны. Формасьыс васӧ кисьтӧны, а пож сетка вылӧ кольӧ бумага лист.
Мед вӧчны бумага листсӧ шыльыдӧн, сійӧс пуктӧны изйысь вӧчӧма шыльыд пызан вылӧ да вывсяньыс личкӧны из плитаӧн. Та бӧрын косьтасны да артмӧ бумага.
Тайӧ китайскӧй бумагаыс вӧлі омӧль, вижов, ӧнія обёрточнӧй бумага кодь, а эз миян гижан бумага кодь. Кабала эз вӧв шыльыд, ӧтик кыз, мӧд вӧсньыд, чернилаӧн гижны оз позь; чернила паськаліс бумага пасьталаыс да нинӧм оз позь лыддьыны. Лоӧ гижны аслыспӧлӧс краскаӧн — китайскӧй тушӧн. Тайӧ тушыс регыд косьмӧ да бумага вылӧ паськавнысӧ оз удит.
Ӧнія бумагаысь Китайын вӧчӧм бумага вӧлі ёна омӧль. Но век жӧ вӧлі бурджык сёйысь вӧчӧм пластинкаясысь, воска пӧвторъясысь да пальма корйысь. Китайын вӧчӧм кабала вӧлі кокньыд, эз жугавлы. Позис гартыштны трубкаӧ, вӧчны нига. Сійӧ вӧлі ёна домтӧм кучикысь вӧчӧм пергаментысь да ыргӧн пластинкаяс дорысь дай.
Китаечьяс дыр эз висьтавны, кыдзи найӧ бумагатӧ вӧчӧны. Сӧмын 1200ʼ во сайын бумага вӧчны кужӧм паськаліс мукӧд йӧз пӧвстӧ.
Сійӧ пӧраас китаечьяс вӧлі нуӧдӧны война ӧнія Туркестанын олысь йӧзкӧд. Татчӧ сюрисны китаечьяс пленӧ, кодъяс пытшкын вӧліны бумага вӧчны кужысьяс. Пленас сюрӧм йӧзыс и велӧдлісны кабала вӧчны Туркестанын олысь йӧзӧс.
Но шеді сійӧ эз друг. Туркестанын эз вӧв сійӧ петшӧрыс, мыйысь вӧлі вӧчӧны бумагасӧ Китайын. Видлісны мастеръяс вӧчны мукӧд пӧлӧс быдтасъясысь, но нинӧм эз артмы. Быдтасъяслӧн сіыс вӧлі дженьыд да сійӧн эз гартчыны ӧта-мӧдыскӧд. Кабала пыдди налӧн артмисны сі тупыльяс. Бӧръяпомас, мастеръяс босьтчисны вӧчны бумага трапйӧысь. Быд рот, кыдзи ми тӧдам, вӧчӧма сунисысь. А быд сунис позьӧ торйӧдлыны сіяс вылӧ.
Мастеръяс ротсӧ торйӧдлісны тоинын. Бӧртинас сорлавласны ваӧн да кисьтасны формаӧ, кӧні артмӧны бумага листъяс. Мед бумагаыс лоас бурджык да ёнджык, найӧ ваас содтасны клестер. Татшӧм бумагаыс вӧлі уна бурджык Китайын вӧчӧм бумагаысь. Татчӧ вӧлі позьӧ гижны чернилаӧн. Чернилаыс эз паськав бумага вылас, эз йидж пырыс. Оз лэдз вӧлі паськавнысӧ бумагаас сорлалӧм клестерыс.
Туркестанысь бумага вӧчӧм вуджис мукӧд государствоясӧ: Испанияӧ, Италияӧ, Францияӧ.
Во квайт сё сайын вӧлі вӧчӧма бумага вӧчан медводдза фабрика. Тайӧ вӧлі збыль фабрика. Дерт сэтӧні эз вӧвлы парӧвӧй котёлъяс да дугдывтӧг тшын петан трубаяс. Сэн бергаліс ва кӧльӧса да бергӧдліс машинаӧс. Машина вӧлі зэв прӧстӧй — мельнича изки.
Бумага вӧчысьяс регыдӧн казялісны, мый ротсӧ посньӧдны тоинӧн зэв сьӧкыд дай ротыс омӧля торъялӧ.
Ньӧжйӧникӧн кутісны вежны тоинсӧ киӧн бергӧдлан мельничаясӧн. А киӧн уджалан мельничаяс ньӧжйӧникӧн лӧсьӧдісны ва кӧльӧсаӧн бергӧдлыны. Ва пондіс уджавны морт пыдди. Бумага вӧчысь мастерлы сӧмын колӧ шыблавны ротсӧ изки розьӧ да бор чукӧртны изӧм ротсӧ.
Мӧдӧд серпас вылын петкӧдлӧма сэтшӧм фабрикасӧ, либӧ бумага вӧчан мельничасӧ. Ӧшинь пырыс тыдалӧ изкиӧс бергӧдлысь ва кӧльӧса. Мастер сулалӧ изӧм рот, ва да клестер тыра тшан дорын. Сійӧ вӧлі киськалӧ кизьӧр бумагасӧ формаӧ.
Изки дорас матын эм тувйӧн топӧдан пресс. Мастер тэчӧ бумага лист формаысь ной вылӧ, вевдорас бара пуктіс ной, ной вылас бара бумага лист да с. в. Тэчӧ ӧтиксӧ да мӧдсӧ сэтчӧдз, кытчӧдз оз чукӧрмы 100–150 лист. Тайӧ стопасӧ топӧдӧны пресс костӧ. Сэтӧні топӧдӧмнас пычкӧны лишнӧй васӧ.
Татшӧм мельничаяс олісны зэв дыр. Бумага вӧлі тырмӧ быдсӧнлы: сэки велӧдчӧм йӧзыс вӧлі зэв на этша, нигаяс эз печатайтны, а гижлісны киӧн да и сійӧс лыддьысьыс вӧлі зэв этша. Сӧмын ХV ӧд нэмын, кор пондісны печатайтны нигаяс, ковмис уна бумага. Бумага вӧчӧм кутіс ӧдйӧ кыпавны.
Вӧчисны бумага пӧшти сідз жӧ, кыдзи и важӧн. Сідзи жӧ изісны ротсӧ да сідзи жӧ сорлалісны вакӧд да сорлалӧмсьыс вӧчисны бумага листъяс. Торъялі сӧмын сійӧн, мый уджсӧ эз вӧчны киӧн, а машинаӧн.
Лоины бумага вӧчан фабрикаяс уна сюрс рабочӧй йӧзӧн.
Видзӧдлам, кыдзи ньӧжйӧникӧн няйт уличӧ шыблалӧминысь чукӧртӧм ротысь артмӧ бур еджыд бумага.

БУМАГА ВӦЧАН ФАБРИКАЫН, РОТ ВЕСАЛАНІНЫН

Быд сикас ротысь артмӧ аслыспӧлӧс бумага. Ӧти пӧлӧс рот мунӧ бур гижан бумага вылӧ, мӧд — прӧстӧй гижан бумага вылӧ, коймӧд — куритчан бумага вылӧ да с. в.
Медым вӧчны ыджыд листа вӧсньыд бумага — колӧ войдӧр фабрикаӧ воӧм став ротсӧ торйӧдны сортъяс серти. Но и тайӧ на этша. Ротын уна сюрӧны вурысъяс, мольяс, кручкияс. Ставсӧ колӧ сійӧс резьӧдлыны, мольяс, кручкияс вундавны да торйӧдны ротысь.
Тайӧ уджсӧ вӧчӧны бумага вӧчан фабрикаса торъя рот весаланінын.
Уджыс корӧ бура уджалӧм да кужӧм. Колӧ кужны торйӧдны шабді, ной да ситеч ротъяс. Колӧ кужны торйӧднысӧ, зіля резьӧдны да вундавны кручкияс, кизьяс.
Медвойдӧр ротсӧ торйӧдлӧны сортъяс вылӧ.
Тайӧ уджыс мунӧ торъя комнатаын. Комнатаын стенъяс пӧлӧн вӧчалӧма ящикъяс, керка шӧрас рот чукӧр. Быд сикас рот тэчӧны торъя ящикӧ.
Рот торйӧдлысь оз сӧмын торйӧдлы ной, шабді да ситеч, сійӧ тшӧтш торйӧдлӧ ротсӧ рӧм да кызта серти. Кыз гӧрд ротъяс шыблалӧны ӧти дозйӧ, вӧсньыд лӧз ротъяс — мӧдӧ, кыз еджыд ротъяс коймӧдӧ да с. в. Рот торйӧдлысьяслӧн удж сьӧкыд.
Быдса лун лоӧ сулавны кок йылад да копрасьны. Тшӧтш колӧ бура видзӧдны, медым быд рот лои шыбитӧма коланаинӧ.
Бур рот торйӧдлысь вермӧ торйӧдлыны луннас 320 килограммӧдз (120 пуд).
Бӧрйӧм сикасъяс вылӧ торйӧдӧм рот мунӧ волк-машинаӧ. Татӧн медвойдӧр весалӧны ротъясысь буссӧ да ёгсӧ.
Волк-машина вӧчӧма бергалан валъясысь. Валъяс вылӧ вӧчӧма вилки вож кодь пиньяс.
Ротын пыр эм зэв уна няйт да ёг. Рот ӧктысьяс ваялӧны быдлаысь, сюралӧны тшӧтш весиг изъяс. Сюрӧны роткӧд зэв уна лыа, му да бус. Став тайӧ ковтӧм ёгсӧ весалӧ волк-машина. Изторъяс усьӧны, а буссӧ кыскӧ вентилятор. Керкасьыд тай лёк дурк сынӧдсӧ, табак тшынсӧ, стенӧ вӧчӧм розьыд кыскӧ, сідз жӧ вентилятор кыскӧ волк-машиналысь буссӧ. Волк-машинаысь рот мунӧ рот резьӧдлысьяс да вундалысьяс киӧ. Вурысъяс резьӧдлӧм, кизьяс, кручкияс вундалан удж мунӧ мӧд торъя комнатаын. Тані сувтӧдлӧма радӧн ӧтвесьтӧ ляпкыдик пызанъяс. Пызан шӧрас лӧсьӧдӧма коса модаа кузь пуртъяс. Пуртсӧ пуктӧма ӧтар помнас вывланьджык, а мӧдарнас увланьджык. Пызан помас рот чукӧр, а мӧдар бокас тыртӧм дозъяс.
Рот вундалысь босьтӧ ротсӧ да пуктӧ пурт вылӧ да кыскыштӧ пурт вывті асланьыс.
Лэчыд пуртӧн кокньыда торъялӧ рот кык пельӧ. Кыкнан торйыс пырысь пыр усьӧны дозйӧ. Рот вурыс да дӧмас резьӧдлысьясӧс, вундалысьясӧс моз жӧ шуӧны резьӧдчысьясӧн. Вурысъяс резьӧдлӧны, кизьяс да кручкияс вундалӧны тайӧ жӧ пуртъясӧн, сӧмын сэки сувтсӧн сувтӧдӧны пуртсӧ.
Мед уджыс муніс ӧдйӧн, пуртсӧ колӧ видзны век бритва кодь лэчыдӧн.
Неуна кӧ пурт ныжмас, удж тӧдчымӧн ньӧжмӧ. Та вӧсна резьӧдчысьлӧн пызан вылас век куйлӧ лэчтан да напилӧк. Сійӧ ачыс и лэчтӧ кор ныжмас пуртсӧ.
Уджыс резьӧдчысьлӧн абу сьӧкыд. Вурыс резьӧдӧм, кручки вундалӧм бӧрын сійӧ ротсӧ пуктӧ дозйӧ, а кызьяссӧ шыблалӧ. Ӧтик резьӧдчысь луннас вермӧ резьӧдны 160 кг (10 пуд) рот. Рот вундалысьяс да резьӧдчысьяс этша зэв вермӧны торйӧдлыны ротсӧ. Колӧ посньӧдны ротсӧ зэв посниа, посни торъясӧдз. Тайӧ уджсӧ вӧчӧны торъя машинаӧн, рот керавланӧн, кодӧс вӧчӧма ыджыд валысь. Вал вылӧ садиталӧма сувтсӧн пуртъяс. Ротсӧ, вал бергалігӧн, пуртъясыс шырӧны посньыд торъясӧ. Рот кераланысь рот петӧ зэв ёна посниалӧмӧн. Боксянь видзӧдігӧн оз кажитчы рот кодь. Тані сӧмын уна на бусыс. Сійӧн посньӧдлӧм рот лэдзӧны мӧд пӧв мӧд ногджык вӧчӧм волк-машина пыр.
Тайӧ машинаас рот весавсьӧ став буссьыс.

РОТ ПУӦМ ДА МЫСЬКӦМ

Рот весаланінысь рот петӧ посни торъясӧ вундалӧмӧн. Кизьяс да кручкияс ротъясысь вундалӧма. Волк-машина весаліс сэтысь буссӧ.
Но ротын век на эм уна няйт. Сэтчӧ коли уна мукӧд торъяс: сьӧд, гос, краска, морт пӧсьысь няйтыс и. Пач труба весалысьлӧн ротъясыс тырӧма саӧн, краситчысьлӧн паськӧмыс ставнас мавтчӧма краскаӧн, кочегарлӧн гачыс волькмӧма нерпысь. Став тайӧ няйтсӧ колӧ весавны. Медым весавны ротысь няйтсӧ, сійӧс пуӧны кунваа пӧртйын.
Кыдзи мыськӧны ичӧтик мыськасян инын дӧрӧм-гач, тӧдӧ быд кӧзяйка. Кӧлуй тэчӧны восьса пӧртйӧ, кисьталӧны кунваӧн да пуӧны. Дыр пуӧм бӧрын ваыс сёйӧ став няйтсӧ. Гырысь мыськасянінъясын кӧлуйсӧ пуӧны оз восьса пӧртъясын, а тупкӧсаын. Тупкӧса пӧртъясӧ тэчӧны мыськан кӧлуй да кисьталӧны кунваӧн, сэсся лэдзӧны пӧсь ру. Руыс шонтӧ кунваӧс да ӧдйӧ весалӧ кӧлуйысь няйтсӧ. Тадз жӧ вӧчӧны бумага фабрикаын. Рот пуан пӧртйыс вылысянь видзӧдны дзик шар кодь гӧгрӧс, зэв ыджыд. Пӧрт пытшкӧсас лӧсьӧдӧма вӧсньыдик пласта бедь кодьяс. Найӧ пуигӧн гудралӧны ротсӧ. Пӧртйӧ пырӧны кык трубка: ӧтикӧдыс лэдзӧны ру, а мӧдӧдыс кунва. Пӧртйӧ рот тэчӧны да ректӧны торъя вӧчӧм вевта розьясӧд.
Бумага вӧчан фабрикаӧ вӧчалӧны зэв гырысь пӧртъяс. Сэтчӧ тӧрӧ 1600 килограмм (100 пуд) да унджык рот. Кодыр пӧртйыс тыра, розьсӧ тупкӧны да лэдзӧны трубкаӧд пӧсь ру. Пӧртсӧ заводитӧны бергӧдлыны. Пӧсь ру пуӧ пӧрт пытшкын бергалысь ротсӧ. Рот сэні век гудрассьӧ, киссьӧ ӧти боксянь мӧд бокӧ. Ӧттшӧтш рот мыськассьӧ кунваӧн. Став няйтыс да госыс ротысь мыськассьӧ да ротыс лоӧ еджыд. Ротыс тырмымӧн пусяс да, пӧртсӧ лӧсьӧдӧны увлань розьӧн. Пӧртысь лэдзӧны пӧсь кунва ру, сэсся лэдзӧны пӧрт пытшкӧссьыс пусьӧм сӧстӧммӧм рот.
Ӧні ротыс абу госӧсь да няйтӧсь. Но сійӧс нӧшта колӧ мыськыны няйт кунваысь. Колӧ вӧчны сідзи жӧ, кыдзи вӧчӧны и мыськасянінын дӧрӧм-гачкӧд. Пӧртйысь лэптӧм бӧрын ротсӧ колӧ мыськыны. Таысь кындзи ротсӧ колӧ нӧшта посньӧдны бумага кодьӧдз.
Ставыс сійӧ вӧчсьӧ торъя машинаясӧн, голландеръясӧн либӧ роллъясӧн.
Первойя голландерсӧ вӧлі вӧчӧма Голландияын, сійӧн и шуисны машинасӧ голландерӧн. Коймӧд серпас вылын петкӧдлӧма голландерӧс вывсяньыс. Голландер ыджыд кузьмӧс пӧрт кодь. Помъясыс гӧгрӧсӧсь. Голландер тыртӧны ваӧн, тэчӧны кунваӧн да руӧн мыськалӧм ротъяс. Ротъяс бовъялӧны ваын. Голландер шӧрас кузьта ногыс вӧчӧма помӧд. Сылӧн помъясыс оз воны голландер стенӧдз. Ӧтик джынъяс пуктӧма лэчыд пуртъяса барабан. Барабан горулын сувтӧдлӧма воча пуртъяс жӧ. Мӧдар джынъяс голландерын мӧд барабан. Сійӧ пуртъястӧм, а гӧгӧрыс тупкӧма посни пожйӧн.
Голландерӧ ньӧжйӧникӧн век локтӧ, прӧйдитӧ пуртъяса барабан пыр, сэсянь мунӧ вакӧд мӧд барабанӧ да ваыс пож пырыс петӧ ортсӧ.
Пуртъясыс воддза барабанас торйӧдлӧны ротсӧ сунисъясӧдз, а суниссӧ — сіясӧдз. Ваыс мыськалӧ сэтысь став кольӧм няйтсӧ да пӧртӧ суниссӧ небыд рокӧс кодьӧ.
Мӧд барабан пыр прӧйдитӧм бӧрти рокӧс кодьыс кольӧ пож вылас, а няйт ваыс мунӧ пож пыр да петӧ голландерысь.
Татшӧм рокӧс кодьсӧ, либӧ кыдз шуӧны сійӧс фабрикаын бумага рокӧссӧ — вермӧ аслыс гортас быдсӧн вӧчны. Колӧ босьтны бумага тор, пуктыны сійӧс ва дозйӧ да пуны. Пуан ваӧ зэв бур содтыны этшаник сода. Пуӧм бӧрти колӧ кольны дозсӧ вӧрзьӧдлытӧг мӧд лунӧдз. Асылӧдз дозйын оз нин ло бумагаыд. Сійӧ ньӧдздӧ да пӧрӧ бумага рокӧсӧ.
Сӧмын дозйын бумага рокӧсыс лои еджыд, сӧстӧм, а голландерын рудоввиж.

БУМАГА ЕДЖДӦДӦМ ДА КЛЕЯЛӦМ

Голландерын кунваысь весалӧм бумага пыр овлӧ рудоввиж. Мед эськӧ сэтысь вӧчны гижны шогмана бумага, сійӧс колӧ едждӧдны. Едждӧдтӧм рокӧсысь вӧчӧм бумага лоӧ руд. Уна ног пондылісны бумага вӧчысь мастеръяс едждӧдны бумага рокӧссӧ. Едждӧдлісны бумага листсӧ шонді водзын, кыдзи сиктса нывбабаяс едждӧдӧны ас кыӧм дӧранысӧ. Бумага рокӧсӧ сорлавлісны еджыд краскаяс, но тайӧн бумага едждіс омӧля. Бӧрыннас заводитісны бумага едждӧдны хлорӧн.
Коді вӧвлісны империалистическӧй война дырйи германияса фронт вылын, сійӧ эз на вунӧд газӧвӧй атакаяс. Немечьяс лагерсянь лыби вижов кымӧр да, тӧлӧн нуис рочьяслань. Тайӧ вижов кымӧрыс вӧлі мортӧс пӧдтан газ — хлор.
Хлор — сынӧд дорысь сьӧкыдджык да сійӧн мунӧ му бердті. Сійӧ сёйӧ морттӧ: войдӧр синваыд петны кутӧ да сотны горштӧ, сэсся мӧдӧ кызӧдны, тысьыд кызігад чакоткаа мортлӧн моз кутас петны вир.
Тайӧ мортӧс вины вермысь газыс зэв бура едждӧдӧ бумага рокӧссӧ, кытысь артмӧ бумагаыс.
Хлорӧн едждӧдчӧм зэв бура тӧдана миян песласьысьяслы. Найӧ мыськан кӧлуй пӧртйын пуигӧн содтӧны сэтчӧ еджыд порошок — жавель. Асьныс песласьысьяс сійӧс оз тӧдны, а збыльысьсӧ едждӧдӧны мыськан кӧлуйсӧ хлорӧн. Ваӧ жавель ньӧдздігӧн хлорыс торъялӧ жавельысь.
Жавель пыддиыс бумага вӧчан фабрикаын босьтӧны донтӧм едждӧдан известка. Сійӧс та понда и шуӧны едждӧдчанӧн, едждӧдӧ бумага рокӧссӧ да. Едждӧдчан известкаысь жавельысь моз жӧ хлор торъялӧ.
Бумага едждӧдӧны тайӧ жӧ голландерын, кӧні артмӧ да мыськыссьӧ бумага рокӧсыс.
Голландерын жӧ бумагасӧ клеялӧны. Клеявтӧм бумага вылӧ гижны оз позь. Чернилаыс кутас паськавны, он понды весиг вермыны гижӧдсӧ лыддьыны. Сӧмын шыпасъяс пыдди кутасны артмавны, косьтысян бумага вылын моз, гӧгыльяс. Косьтысян бумага абу жӧ клеялӧма. Сы понда и сэтшӧм ӧдйӧ пырӧ да паськалӧ татчӧ чернилаыс. Рот сіяс костъясын, кытысь вӧчӧма бумагасӧ, эмӧсь костъяс. Сіыс ӧта-мӧд дінас оз топыда пуксьы. Лоӧны костъяс. Посни сіясысь ӧтдор гырысь сіясыс оз жӧ топыда пуксьыны: на костті кольӧны ичӧтик розьяс — пораяс. Тайӧ ичӧтик, синмӧн аддзытӧм, розьясас и пырӧ чернилаыс, кыдзи пырӧ ва губкаӧ.
Мед чернила эз йидж, а косьмис бумага вылас, бумагасӧ колӧ клеявны. Колӧ тупкыны бумагасӧ клей слӧйӧн, медым тупкыны бумагаысь став ичӧтик розьяссӧ, пораяссӧ.
Бумагаас пораясыс тупкысьӧны дзик сідзи жӧ, кыдзи пу вылыс тупкыссьӧ лакӧн мавтӧмӧн. Лакӧн мавтӧм пуӧ ваыс оз нин пыр. Кисьтӧй кымынкӧ ва войт краситтӧм пу пӧв вылӧ. Ваыс ӧдйӧ йиджӧ пуас. Войтӧдӧ краситӧм пӧв вылӧ кымын кӧ войт ва. Кытчӧдз сэсь васӧ он чышкы либӧ оз косьмы, ачыс сэтчӧдз сійӧ некытчӧ оз ло.
Войдӧр бумага клеявны шедӧдлісны клейсӧ скӧтина лыясысь. Лыысь клей шедӧдісны лысӧ ваын ёна пуӧмӧн.
Татшӧм клейыд зэв дона. Бумага клеявны татшӧм клейӧн позис сӧмын важӧн, кор бумагаыс муні лёка на этша.
Ӧні бумага кутіс ковны зэв уна. Лоис быд ногӧн донтӧммӧдны бумага вӧчӧмсӧ. Тайӧ скӧт лыясысь вӧчӧм дона клейсӧ вежисны донтӧм пуысь шедӧдан клейӧн.
Войдӧр бумагасӧ клеявлісны листъясӧдз вӧчӧм бӧрын. Сійӧс лэдзлісны клея ва тыра ваннаӧ. Сы бӧрти вӧлись лишнӧй клей васӧ бумагаысь войтӧдлісны да косьтісны. Татшӧм клеялӧмыд вӧлі сӧмын вывтіыс. Клейыс эз пыр бумага пытшкӧсӧдзыс. Сӧмын сійӧ вывсяньыс вӧсньыдика вевттьӧ.
Ӧнія бумага вӧчан фабрикаын клеялӧны канифольысь вӧчӧм клейӧн.
Мый сійӧ сэтшӧм канифольыс, либӧ гарпиус, тӧдӧ быдсӧн. Канифоль шедӧдӧны пожӧм пуысь.
Быдсӧн дерт вӧвлінныд пожӧм вӧрын. Аддзывлінныд сідзжӧ кырсь улысь петӧм небыд сир. Тайӧ сирыс шусьӧ живицаӧн. Петӧ живицаыс вевдорас, кыті пуыслӧн кырсьыс потӧма дзик пуӧдзыс. Пожӧмыслӧн пуыс дзик жӧ морт яй кодь. Мортыслӧн яяс эм зэв уна сӧнъяс, кыті сувтлытӧг ветлӧ мортлӧн вирыс. Кытчӧ кӧть эн сутшкы тӧкӧтьӧ емӧн морт яйӧ, быдлаысь петӧ вир. Сідз жӧ тайӧ пожӧм пуыслӧн. Пуын эмӧсь сэтшӧм жӧ сӧнъяс, сэті визувтӧ сира пу сӧк. Пу кырсьсӧ кӧ орӧдан, пу яйысь петас сир.
Мукӧд местаясын, кӧні эм унджык пожӧма вӧр, пожӧм вывсьыс кырсьсӧ вӧсньыдика кульыштӧны да кырсь орӧм инті петӧ сук сир. Тайӧ сирсӧ чукӧртӧны да пуӧны ыргӧн пӧртйын (видзӧдӧй 4-ӧд серпас вылӧ). Тайӧ сук сирсьыс торъялӧ быдсӧнлы тӧдса скипидар, а пӧрт пыдӧсӧ кольӧ лӧзов стеклӧ кодь канифоль.
Канифольыс шусьӧ мӧд ног — гарпиусӧн.
Канифольнас музыкантъяс мавтӧны смычкаяснысӧ, мед найӧ ёнджыка ветлісны струна везъяс вывтіыс да. Канифоль пызь кисьталӧны фабрикъясын ременьяс вылӧ, медым ременьыс эз ортсӧ мун шкив вывсьыс.
Канифоль содтӧны майтӧг пуигӧн гос пиӧ, медым майтӧгыс ёнджыка быгзис.
Бумага клеялӧны канифольысь вӧчӧм клейӧн. Клеясьӧ оз сӧмын бумага листыс вылыссяньыс, клеясьӧ став бумага рокӧсыс, кор сійӧ нӧшта лӧсьӧдӧны голландерын. Голландерын клейыс клеялӧ бура став бумага рокӧссӧ.
Чернилаыд татшӧм бумагаӧ оз кут паськавны. Чернила кольӧ бумага вылысӧ, кытчӧдз надзӧникӧн оз косьмы.

БУМАГА ВӦЧАН МАШИНА

Важӧн бумага листъяс вӧчавлісны кипомысь. Мастерыс босьтіс пожйӧн бумага рокӧс да лэдзис пож пыр. Пожсӧ мастер тракӧдіс сідз жӧ, кыдзи пызь пожналігӧн пыркӧдӧны пожйӧн. Пожйысь ваыс лэччис увлань, а сіясыс кысисны да артмис бумага лист. Бумага лоис эз ӧтторъя, уджыс муніс омӧля и, ньӧжйӧн и. Ӧтик уджалысь морт сьӧкыда вермис вӧчны луннас 50 килограмм (3 пуд) бумага.
Сӧмын сэки кутісны фабрикаясын вӧчны топыд да шыльыд бумага листъяс, кор лӧсьӧдісны бумага вӧчан машинаяс. Тайӧ машинаясӧн уджыс ёна ӧддзис. Бура уджалӧмӧн бумага вӧчан машина вермӧ вӧчны лунӧн 48 000 кг (3000 пуд) газета вылӧ мунан бумага. Ӧні бумага вӧчан машинаяс уджалӧны быд бумага вӧчан фабрикаын. Машинаясӧн вӧчӧм бумагалӧн доныс ёна чиніс, а лист лыдыс содіс. Киӧн вӧчӧм бумага мунӧ ӧні сӧмын зэв колана инъясӧ. Война водзвылын миянӧ татшӧм бумагасӧ ваялісны Англияысь. Сэтшӧм кыз бумагасӧ ӧні вӧчӧны Англияын сӧмын 3000 тонна (200 000 пуд) воӧн. Войнаӧдз татшӧм бумагасӧ вӧчисны зэв этшаникӧн миянын и. Сэтшӧм бумагаыс мунліс государственнӧй дона бумагаяс, вексельяс, печатайтӧм вылӧ да мукӧд дона уджъяс вылӧ.
Машина вӧчӧма кӧртысь вӧчӧм кыз чӧрсъясысь (цилиндръясысь). Чӧрсъяс вывті мунӧ помтӧм полотно. Помтӧм полотноӧн сӧмын сідз шуӧны. А збыльысь, сійӧ зэв вӧсньыдик сутугаысь кыӧм посни сетка. Помъяссӧ тайӧ сеткаыслысь ӧтилаӧдӧма. Сійӧ полотно вылас и кисьталӧны кизьӧр бумагасӧ. Тайӧ сеткаыс мунӧ тракӧдчигтыръя кыдзи пызь пожналысьяс тракӧдӧны пож. Треситӧмсьыс сіясыс мӧда-мӧдныскӧд дзугсьӧны. Бумагаыс кольӧ сетка вылас, а ваыс лэччӧ сетка пыр. Унджык ваыс сетка вылӧ паськӧдӧм бумага рокӧсысь пож пырыс лэччӧ да, мӧд вал дорӧ локтӧ сӧмын улькодьӧн.
Водзӧ тайӧ уль бумагасӧ колӧ вӧчны сідз жӧ, кыдзи вӧчлісны воддза мастеръяс бумага листъясӧс клинӧвӧй прессӧн топӧдігӧн. Колӧ бумагасӧ топӧдны, вӧчны сійӧс ёна ӧтторъяӧн да сэсся косьтыны.
Бумага лэччӧ бумага вӧчан машинаысь орлытӧм кузь лентаӧн. Тайӧ паськыд дӧра кодь лентасӧ лэдзӧны кык вал костті. Валъяссӧ лӧсьӧдӧма ӧта-мӧдсьыс зэв матӧ да бергалӧны воча. Найӧ кыскӧны ас костаныс бумагасӧ, вӧчӧны сійӧс ӧтторъяӧн, топӧдӧны да пычкӧны сэсь васӧ.
Бумага ӧні лоис ӧтторъя, вӧсньыд да топыд. Но сійӧ нӧшта абу на дзик кос, валъяс эз на вермыны вӧтлыны став васӧ. Мед эськӧ бура косьтыны, бумагасӧ выльысь лэдзӧны валъяс костті. Тайӧ валйыслӧн пытшкӧсыс тыртӧм. Трубаясӧд валъяс пытшкӧ лэдзӧны пӧсь ру, кодӧн пӧсьӧдӧны валъяс. Тайӧ вал пырыс мунӧм бӧрти вӧлись бура косьмӧ бумагаыс. Валъяс кост лэдзӧм бӧрын бумагасӧ гартӧны трубкаяс вылӧ. Кор ковмас, вундалӧны бумагасӧ листъяс вылӧ.
Нывбабаяс упаковщицаяс тэчӧны листъяссӧ тетрадкаясӧ, а тетрадкаяссӧ — десьтӧ, а десьтъяссӧ — стопаӧ. Стопаяссӧ гартлӧны (обёрточнӧй) бумагаӧн да тадзи ыстӧны нига лэдзанінъясӧ, школаясӧ.

УНА-Ӧ БУМАГА ВОӦ МОРТ ВЫЛӦ ВОӦН

Ӧні став му пасьталаас олӧ ӧти миллиард  да джын гӧгӧр морт. Тайӧ лыдсӧ син водзӧ бура петкӧдлыны некутшӧм ногӧн он вермы. Ставыс кӧ сувтасны ӧти мӧдлы бӧрвылас, сэки эськӧ лоӧ йӧз визь кык сё ветымын сюрс верст. Тайӧ став йӧз письыс, квайтӧд юкӧныслы оз ков некутшӧм бумага. Найӧ оз кужны гижны ни лыддьысьны. Тайӧ нач пемыд йӧз. Джынйыс кымын став йӧз письыс гижӧны пальма коръяс вылӧ да китайскӧй бумага вылӧ, код йылысь ми сёрнитім нин. Сӧмын став йӧз письыс коймӧд юкӧн йӧзыслы век колӧ газетнӧй, гижан да мукӧд пӧлӧс бумага.
Кымын ёна велӧдчӧма морт, сымын унджык колӧ бумага. Велӧдчӧм морт лыддьӧ газетъяс, нигаяс, гижӧ письмӧяс да с. в.
Сылы колӧ тӧдны мый вӧчсьӧ му вылас, кыдзи олӧны мукӧд странаясса йӧзыс да кыдзи бурмӧдны ассьыс олӧмсӧ.
Став йӧз пиысь войнаӧдз медся уна видзисны бумага шведъяс да англичана. Шведъяслӧн медыджыд кар Стокгольм. Рочьяс да немечьяс кост войнаӧдз сійӧ вӧлі на ичӧтик кар. Сэні сэки вӧлі миллион джын гӧгӧр йӧз. Нёль татшӧм Стокгольм кодь кар тӧрис миян ӧти Мӧскуаӧ. А Мӧскуаын газетъяс лэдзисны Стокгольм карын дорысь куим-нёльысьӧн этшаджык.
Помкаыс талӧн зэв тыдалана.
Войнаӧдз роч рабочӧй да крестьянин шоча лыддявліс газетъястӧ. Эз вӧвлы прӧст кадыс, газетыс вӧлі дона дай. Сэкся кадӧ газетъясӧ эз гижлыны рабочӧйяс да крестьяна олӧм йылысь. Гижлісны кыдзи сар лӧсьӧдліс парад войскаяслы, кутшӧм паськӧмӧн вӧлі пасьтассьӧма сарлӧн гӧтырыс да мукӧд татшӧм торъяс йылысь. А кыдзи рабочӧйяслысь бурмӧдны олӧмсӧ, сы йылысь эз гижлыны нинӧм тор.
Сар правительство эз лыддьы коланаӧн велӧдны рабочӧйясӧс да крестьянаӧс газетъяс да нигаяс лыддьыны. Медся пӧ бур лоӧ, найӧ кӧ оз пондыны кужны ньӧти лыддьысьныс ни, гижны ни.
Рабочӧйяс пӧвстын, торъя нин нывбабаяс костын, вӧлі зэв уна дзик велӧдчытӧмъяс. А крестьянаыд мукӧд сиктъясын вӧлі дорвыв велӧдчытӧм. Медым тайӧс гӧгӧрвоны, колӧ индыны салдатӧ мунысьяс вылӧ, кодъяс пиын сё морт вылӧ сӧмын гижны да лыддьысьны кужысьыс вӧлі кызь морт.
Швецияын велӧдчытӧм морт ньӧти абу. Ӧткодя ставыслы — рабочӧйяслы и, крестьяналы и — колӧ помавны школа.
Дзик жӧ татшӧм вӧлі Англияын. Тані рабочӧйяс да крестьяна пыр лыддьӧны газет, ньӧбӧны нигаяс да журналъяс.
Налӧн клубъясын пыр ӧшалӧны уна гижӧдъяс, юӧртӧмъяс, найӧ унджык ньӧбӧны майтӧг, папирос да мукӧд пӧлӧс вузӧсъяс, кодъясӧс магазинын гартлӧны лёк бумагаӧн.
Абу дивӧ тадзнад, кор быд англичанин вылӧ кӧ 1908ʼ воясӧ вӧлі воӧ 25 кг гӧгӧр бумага, шведлы лоис та мында кымын жӧ, а Россияын воис сӧмын 2,9 килограммӧн морт вылӧ.
Мукӧд странаясын — Германияын, Францияын, Норвегияын — ӧтик морт вылӧ воӧн воӧ бумагаыс этшаджык англичаналы да шведъяслы дорысь, но век жӧ дас кымынысьӧн унджык миян серти.
Ӧти морт вылӧ воан бумага воысь воӧ содӧ, лыдмӧ велӧдчӧм йӧз. Воысь воӧ содӧ нигаяс, газетъяс да журналъяс печатайтӧм.
Кыдз нин ми сёрнитім, бумага вӧчисны важӧн сӧмын ротысь. Важ ротъясыд вӧлісны зэв донаӧсь да унаысь сійӧ эз тырмыв. Овлывліс сідзи, мый бумага фабрикаяс рот тырмытӧм вӧсна эз вермыны помала дорвыв уджавны.
Колӧ вӧлі лӧсьӧдны мыйкӧ выльтор, донтӧмджык тор, кытысь позис вӧчны бумага да кодӧн позис вежны рот.
Дыр лоис пессьыны да уджавны бумага вӧчысь мастеръяслы, кытчӧдз эз босьтчыны вӧчны бумага пуысь.

ПУ ДА ЦЕЛЛЮЛОЗА

Колян дас ӧкмысӧд нэм джынйын бумага вӧчысь мастеръяс да ёна велӧдчӧм йӧз тӧдісны нин, мый пуыс артмӧма сідз жӧ сіясысь. Думайтчыны ротӧс пуӧн вежӧмӧдз тасянь вӧлі зэв нин кокньыд. Но кыдзи торйӧдлыны сіяссӧ, кыдзи сійӧс бумага вӧчтӧдз посньӧдлыны?
Дыр мӧвпалісны тайӧ мог вылын, кытчӧдз немецкӧй учёнӧй Келлер эз вермы торйӧдны пу сіяс. Висьтавлӧны, мый сійӧ пусӧ изӧма изкиӧн да пу пызьсӧ пондӧма пуны ичӧтик дозйын, дыр пуӧма пусӧ ваын.
Дозсӧ шонтіс карасина биӧн. Лампаыс сулаліс пызан дӧра вылын. Келлерлӧн кыдзкӧ виччысьтӧг кыскыштсис пызандӧраыс, лампаыс усис джоджас, а дозйыс пӧрис пызан вылӧ. Келлер уськӧдчис кусӧдны лампасӧ да кор сійӧс кусӧдіс, видзӧдліс пызан вылӧ: сэні куйліс еджыд бумага кодь, кутшӧм артмӧ бумага вӧчан фабрикаын голландерын рокӧс. Ваыс пызандӧраас йиджӧма да пызан вылӧ кольӧма шаньга кодь еджыд чукӧр.
Келлер вӧчис мыйкӧ мында татшӧм пу пызьсӧ да мӧдліс вӧчны сэтысь бумага сідз жӧ, кыдз и вӧчлісны важӧн мастеръяс. Пу пызьсӧ ваын ёна пуӧм бӧрын, сійӧс кӧшӧн тэчис сетка кодь пыдӧса формаӧ да топӧдіс пресс костын. Артмис кабала лист. Но сійӧ вӧліс зэв чорыд, чегъясьысь. Кокньыдика кучкӧмысь сійӧ чегъясис. Сійӧс оз позь вӧлі гартовтны трубкаӧ, потласис. Дай рӧмыс бумагаыслӧн эз вӧв мича еджыд, а рудов — виж.
Келлер босьтчыліс вӧчны бумагасӧ пу да рот сора бумага рокӧсысь. Сійӧ босьтіс 60%-сӧ ротысь вӧчӧм рокӧс да 40% пуысь вӧчӧм рот да вӧчліс бумага. Артмис бумага гижны да печатайтны зэв бура шогмана.
Водзнас пусӧ, кыдзи и важӧн ротъясӧс, посньӧдлісны изкиӧн. Тадзнад уджыс муні зэв омӧля. Надзӧникӧн мастеръяс думайтісны уна пӧлӧс машинаяс, мыйясӧн вӧлі позьӧ посньӧдлыны пусӧ колана выйӧдз.
Бумага вӧчан фабрикаӧ ваялӧны пуяссӧ быдса керъясӧн, кузьтанас 6½ метра кымын (3 сыв). Медсясӧ бумага вӧчӧм вылӧ вайӧны коз пу. Сійӧ ёна небыд, регыдӧнджык вушйӧ посни сіяс вылӧ да абуджык сирӧсь. Козйыд пожӧм дорсьыд ёна сиртӧм. Кузь пусӧ оз позь ӧтпырйӧн вуштыны. Сійӧс колӧ пилитлыны дженьыд чуркаясӧ да кульны кырсьсӧ. Кырсьыс вывті чорыд да сійӧн омӧльтӧ бумагасӧ. Керсӧ чуркаяс вылӧ пилитлӧны гӧгрӧс пилаӧн. А кырсьсӧ кульӧны торъя станокъяс вылын. Чугун кытш вылӧ пукталӧма пытшлань дорӧн пуртъяс. Сійӧ кытшыс пуртъяснас бергалӧ да кульӧ кырсьсӧ пулысь. Вывсяньыс рабочӧй пусӧ личкӧ зорйӧн.
Кырсьсӧ весалӧм бӧрын пуӧс машинаӧн торйӧдлӧны, посньӧдлӧны, изӧны. Тайӧ уджсӧ вӧчысь машинаыс шусьӧ дефибрерӧн.
Дефибрерсӧ петкӧдлӧма 5-ӧд серпас вылын. Тайӧ гӧгрӧс тӧчитчан из, код гӧгӧр лӧсьӧдӧма нёль ящик. Ящик пытшкӧсъясӧ пуктыссьӧны кульӧм кырся пу чуркаяс. Чуркасӧ пуктӧны топыда да топӧдӧны вылысяньыс плитаӧн, код вылӧ бара жӧ вывсяньыс личкӧ ва. Ва личкӧм улын пуыс бӧр вывланьӧ кайны оз вермы. Изйыс пусӧ вуштӧ да вӧчӧ посни пызьӧ.
Ниртігӧн пу ёна пӧсялӧ, веськыда вермӧ ӧзйыны. Ми тӧдам, мый важ йӧз шедӧдлӧмны бисӧ пуӧс изйӧн ниртӧмӧн.
Дикаръяс тайӧ уджсӧ вӧчлісны киӧн. Но кор пусӧ изйӧн ниртӧны машина вынӧн, сэки пуыд вермӧ нӧшта регыдджык ӧзйыны. Мед эськӧ пуыс эз ӧзйы, из вылас пыр лэччӧ ва. Ваыс кӧтӧдӧ изсӧ да пусӧ, тшӧтш торйӧдӧ изйысь да пу торйысь бонзьӧм пусӧ.
Дефибрерысь петӧ пуысь артмӧм пызь. Пуысь вӧчӧм пызьсьыс позьӧ вӧчны сӧмын кыз бумага, мӧд ногӧн кӧ — картон. Медым вӧчны гижны да нигаяс печатайтны шогмана бумага, лоӧ сійӧс соравны шӧрвыйӧн роткӧд.
Татшӧм бумагаыд сувтіс эз нин ёна донӧн. Фабрикантъяс бумага вӧчан фабрикаясысь эз вермыны бура артавны, мый налӧн лоӧ тырмымӧн рот. Ми тӧдам нин, мый рот чукӧртӧны кыссюрӧ. Ӧти пӧраӧ сійӧс вермасны чукӧртны уна, а мӧдысь — этшаджык. Вӧвлісны сэтшӧм вояс, кор бумага вӧчан фабрикаяс сулавлісны сӧмын рот абутӧм вӧсна. Колӧ вӧлі мӧвпыштлыны мыйкӧ выльтор. Коліс велӧдчыны вӧчны дзик пуысь мича да ён бумага.
Пуыс артмӧ оз сӧмын пу сіясысь. Сіяскӧд тшӧтш сорлассьӧма мукӧд пӧлӧс торъяс. Найӧ омӧльтчӧдӧны бумагасӧ, кыдзи ротысь весавтӧм няйт торкӧ ротысь вӧчӧм бумагасӧ. Пуын эмӧсь пемыд слӧйяс. Тайӧ слӧйясас и эм пу сылыс, сирыс да мукӧд бумага вӧчигӧн ковтӧм торъясыс. Тайӧ торсӧ колӧ ставсӧ весавны пуысь, мед сӧмын колис дзик пу сіыс.
Дыр уджалісны бумага вӧчысь мастеръяс да учёнӧйяс пу весалӧмын да дыр мысти сӧмын вермисны тӧдмавны.
Найӧ торйӧдісны пу сіясысь став пу госсӧ, сирсӧ да став ковтӧм торъяссӧ.
Сіяс вылӧ торйӧдлӧм весалӧм пусӧ шуисны целлюлозаӧн. Ӧні гӧгӧрвоана, мый сійӧ лоӧ целлюлозаыс. Тайӧ сійӧ жӧ пу, сӧмын сійӧс бура весалӧма став ковтӧм сорассьӧм торъясысь.
Целлюлозасӧ пондісны вӧчны торъя фабрикаясын.
Тайӧ фабрикаясысь целлюлоза новлӧны бумага вӧчан фабрикаясӧ. А татӧні целлюлозаысь вӧчӧны бумага.
Недыр мысти мукӧд фабрикаяс целлюлозасӧ асьныс кутісны вӧчны.
Ӧні эмӧсь ас целлюлозаӧн уджалысь бумага вӧчан фабрикаяс, эмӧсь и бокиса фабрикаысь вайӧм целлюлозаӧн уджалысь бумага вӧчан фабрикаяс.
Целлюлоза вӧчӧм ёна донтӧг сувтӧ рот чукӧртӧм дорысь. Тайӧн ёна донтӧммис бумага, кодӧс ӧні вермӧны ньӧбны быдсӧн.
Фабрикаясын кутісны вӧчны уна сикас бумага. Ӧні ротысь вӧчӧны сӧмын донаджык да бурджык бумагаяс. Неуна омӧльджык бумага вӧчӧны ротӧс целлюлозакӧд соралӧмӧн.
Нӧшта омӧльджык бумага вӧчӧны дзик целлюлозаысь. Медся лёк бумагасӧ, шуам газетнӧй бумага, вӧчӧны целлюлозасӧ весавтӧм пукӧд сорлалӧмӧн.
Дерт, тайӧ бумагаыс ёна омӧль. Зэв кокньыда косясьлӧ, чегъясьӧ. Газетлӧн нэмыс ӧд кык-куим лун жӧ. Талун лыддин, тӧдмасин выльторъяскӧд, а мӧдлун сійӧ оз нин ков — важмӧма. Та вӧсна газетъяссӧ печатайтӧны донтӧмджык бумага вылӧ, мед быд морт вермис ньӧбны.
Быд фабрика вӧчӧ аслыспӧлӧс бумага. Босьтам кӧ, миянлы тӧдса Калужскӧй фабрикаӧс. Сійӧ вӧчӧ бур пӧлӧс бумага, бур ротысь. Вятскӧй фабрика вӧчӧ 9-ӧд №-а куритчан бумага, сідзи жӧ бура весалӧм ротысь. „Сокол“ нима фабрика Вологодскӧй губерняын вӧчӧ уна пӧлӧс бумагаяс куш целлюлозаысь да пуысь. Целлюлозасӧ вӧчӧм вылӧ мунӧ ёнджыкасӧ коз пу вӧр. Вӧрсӧ лӧсьӧдӧны вӧсниӧс: мед эз вӧв кызджык 13–17 сантиметрысь (3–4 вершӧк) да пилитлӧны кражъяс вылӧ.
Медым петкӧдлыны целлюлоза вӧчӧм вылӧ мунан вӧрлысь уналунсӧ, вайӧдам петкӧдлас пыдди Войвыв Америкаӧс. Сэтӧні быд во бумага вӧчан фабрикаяс бырӧдӧны 55 миллион м³ (5½ млн. сыв) вӧр.

ЦЕЛЛЮЛОЗА ВӦЧӦМ

Целлюлоза торъялӧ пуысь ас сӧстӧмлуннас. Сэні абу сир, сыв, кодъясысь артмӧ сьӧд кытшъясыс пулӧн. Целлюлоза торйӧдсьӧ пу сирысь, сылысь сідз жӧ, кыдз и ротысь — весалӧны няйтсӧ кунваын пуӧмӧн.
Роттӧ няйтысь весавны ёна кокньыдджык. Ӧд ротыд небыдджык, сэтчӧ регыд пырӧ пытшкӧсас кунваыс да весалӧ няйтсӧ пытшкӧссьыс. Торъя нин кокньыда пырӧ кунваыс рот пиас пуигӧн да руӧн пӧжигӧн. Кӧдзыд кунва омӧльджыка весалӧ ротсӧ.
Видлӧ кӧтӧдны пусӧ ваын либӧ пуны пӧртйын. Бӧртинас лэптӧ пӧртйысь да поткӧдлӧ уна торйӧ. Аддзанныд, мый пуыслӧн кӧтасьлӧма сӧмын вылысыс. Пу пытшкӧсас ваыс абу пырӧма. Тайӧс позьӧ синмӧн аддзыны, ми кӧ ваас пуктам этшаник краска. Краскаыс сӧмын краситас пуыслысь вылыссӧ. Медым пусӧ бура пӧжны да вӧтлыны кунваӧн пусьыс став сирсӧ да сывсӧ, колӧ поткӧдлыны сійӧс посньыдик торъясӧ. Тайӧ этша на Колӧ нӧшта кунсӧ вӧтлыны пу пытшкӧссьыс. Тайӧс вермам вӧчны руӧн. Посньӧдлӧм пу тыра пӧртъясӧ вӧтлӧны ыджыд вынӧн пӧсь ру. Сійӧ топӧдӧ кунва да вӧтлӧ сійӧс пу пытшкӧсӧ. Кор воӧ пу пытшкӧсас, кунваыс кыскӧ сэсь став сирсӧ да сывсӧ. Кор пу торъясыс тырмымӧн пусясны да кунваыс кыскас пусьыс став няйтсӧ, кунвасӧ лэдзӧны пӧртйысь да целлюлозасӧ шедӧдӧны. Сійӧ нӧшта абу на сӧстӧм. Пу вылӧ колялӧма на сир войтъяс. Пу пытшкас эм кунваыс и. Сійӧс колӧ мыськыны, весавны да белитны, кыдзи и белитӧны весалӧм рот.
Целлюлозасӧ бура мыськӧны ваӧн, бӧрас едждӧдӧны известкаӧн.
Целлюлоза лоис. Ӧні сэтысь позьӧ вӧчны бумага сідз жӧ, кыдзи и мыськӧм да едждӧдӧм ротысь.
Голландерын целлюлоза сорлассьӧ роткӧд либӧ пуысь вӧчӧм пызькӧд, клеявсьӧ канифольнӧй клейӧн да лэдзӧны тайӧс бумага вӧчан машинаӧ.
Пуысь кындзи бумага нӧшта вӧчӧны идзасысь, мукӧд пӧлӧс быдтасъясысь, важ бумагаысь да.
Важ бумага чукӧртӧны, посньӧдлӧны да фабрикаын сэтысь вӧчӧны омӧльджык пӧлӧс бумагаяс — руд обёрточнӧй бумага. Мукӧд местаясын пыр чукӧртӧны важ бумагасӧ.
Стокгольмын, мый йылысь ми сёрнитім нин, эм татшӧм мода: трамвайын мунысьяс, кодлӧн лыддьыссьӧ помӧдз, газет оз босьтны сьӧрысь, а кольӧны трамвайӧ. Кондукторъяс чукӧртӧны газетъяссӧ да шыблалӧны сы вылӧ вӧчӧм торъя ящикъясӧ. Стокгольмын абу велӧдчытӧм мортыд. Газет лыддьӧны ставыс. Сійӧн вагонъясын дерт бумага чукӧрмӧ уна.
Чукӧртӧм важ газетсӧ мӧдӧдӧны бумага вӧчан фабрикаӧ. Сэні сэсь вӧчӧны обёрточнӧй бумага, мыйӧн гартлӧны тӧварсӧ лавкаясын. Тайӧ сьӧм вылас вӧлі видзӧны бать-мамтӧм челядьӧс видзан керкаяс (сиротскӧй домъяс).

БУМАГА ВӦЧӦМ СССР-ын

Русскӧй фабрикаяс да заводъяс кыссисны заграничаса фабрик-заводъяс бӧрын. Заграничаын медводзысь бумага вӧчан мельнича лоис ХІІІ нэмын, а Россияын куим сё воӧн сёрӧнджык. Медводдза мельнича вӧлі миян вӧчӧма ХVІ нэмын. Тайӧ мельничаыс эз дыр уджав. Мастеръяс вӧліны омӧльӧс, бумага артмис зэв омӧль. Мастеръяс чайтісны асьнысӧ уджалӧмӧн зэв бура. Роч ротыс пӧ зэв омӧль да, сійӧн сэтысь оз позь вӧчны бур бумага. Первойя фабрика тадзикӧн и тупкыссис, да Россияӧ бумага кутісны вайны заграничаса купечьяс, войдӧрсӧ Италияысь, сэсся Францияысь да Германияысь, медбӧрын — Голландияысь. Сӧмын Петр І-ой дырйи лоисны медводдза бумага вӧчан мельничаяс, кӧні пондісны вӧчны ёна нин важ дорысь бур бумага, кытчӧ позис нин вӧлі бура гижны.
Тасянь бумага вӧчан мельничаяслӧн лыдыс Россияын надзӧникӧн кутіс содны. Петр І-ой бӧрти сё во мысти Россияын уджаліс нин 25 фабрика, а нӧшта 50 во бӧрын — 60 фабрика. Россия да Германия костын война панӧм водзвылын уна местаясын уджалісны 140 фабрика. Найӧ вӧчисны бӧръя вояссӧ война водзвылын сюрс тонна гӧгӧр бумага воӧн.
Первойысьтӧ тайӧ кажитчӧ зэв уна. Ӧткодялам кӧ Англиякӧд да Швециякӧд, тайӧ лоӧ зэв на этша.
Ми сёрнитлім нин, ӧти шведлы либӧ англичанинлы вонас колӧ 25 килограмм бумага, а рочьяслы сӧмын 2,2 килограмм бумага.
Ас вӧчӧм бумага Россияын эз тырмы, сійӧн лои вайны мукӧд государствоясысь, медсясӧ Финляндияысь. Торъя нин ёна бумага кутісны вайны Россияӧ 1904–1905ʼ вояс бӧрын: 1908ʼ воӧ вӧлі вайӧма Россияӧ заграничаысь 83 000 тонна (5 миллион пуд) пуысь вӧчӧм быдсяма бумага, картон да гартӧд бумага. Таысь кындзи вӧлі вайӧма 8000 тонна (500 000 пуд) целлюлоза. Целлюлоза вайӧны бумага вӧчан фабрикаясӧ, сэтысь сэні вӧчӧны бумага.
Мыйла тайӧ тадз — гӧгӧрвоана, 1904–1905ʼ воӧдз сар власьт Россияын сулаліс чорыда. Став ассьыс вынсӧ сійӧ пуктіс, мед эськӧ не лэдзны рабочӧйясӧдз да крестьянаӧдз нига да газет. 1904ʼ воӧ вӧлі война Япониякӧд, а 1905ʼ воӧ заводитчис революция. Сар власьтлӧн подув вӧрзьӧм бӧрын сар власьт сетчыштіс рабочӧйяслань. Пондіс нин лэдзны рабочӧйяслы да крестьяналы нигаяс, газетъяс. Бумага ковны кутіс зэв уна.
1897ʼ воӧ ӧти морт вылӧ Россияын воис сӧмын 1,4 кило бумага, а 1908ʼ воӧ, мӧд ногӧн кӧ — воддза революция бӧрын, воис нин 2,2 кг, а 1914ʼ воӧ, кор рабочӧйяс да крестьяна пондісны радейтны газетъяс, дугӧдны найӧс некыдз нин оз вӧлі позь. Сэки воис морт вылӧ 3 килограмм бумага.
Россияын этша бумага вӧчӧмлы эм нӧшта помка. Тайӧ помкаыс сэтшӧм, миян сиктъясын электрификация уджыс сӧмын на заводитчӧ, а босьтам кӧ Финляндияӧс, сэні быд сиктын эм электрическӧй би, электрическӧй станция.
Бумага вӧчны колӧ уна пӧлӧс машинаяс: голландеръяс, дефибреръяс, пу кырсь весалан станокъяс, бумага вӧчан машинаяс да уна мукӧд тор. Став тайӧ машинаясыслы колӧ вын.
Россияын ваусянъясыд этша. Унджыклаас бумага вӧчан фабрикаясын машинаясыс уджалӧны ру вынӧн. Ру пӧрт шонтыны колӧ пес либӧ из шом. А сійӧ сувтӧ донӧн. Та понда и бумага вӧчӧмыс сувтӧ Россияад Финляндияын дорсьыд донаджык.
Революция бӧрын Россияын бумага вӧчан фабрикаяслӧн лыдыс чиніс. Война водзвывса 140 бумага вӧчан фабрикаысь коли сӧмын 60. Татшӧм уна ӧтпырйӧн чинӧмыслӧн помкаыс сійӧ, мый век уна фабрика вӧлі Польшаын, Латвияын да Эстонияын, кодъяс революция бӧрын миянысь торйӧдчисны.
Чиніс тшӧтш бумага вӧчӧмыс и. Важ 17–18 миллион пуд бумага пыдди СССР-ын 1923ʼ воӧ вӧчӧма вӧлі сӧмын 5–6 млн. пуд бумага да 760 сюрс пуд гӧгӧр картон. Дерт тайӧ этша, но кольӧм вояс серти кӧ артавны, бумага вӧчӧм кыптіс важ коймӧд юкӧн вылас.
Война дырйи да 1918–1920ʼ воясын важмӧм фабрикаяс пондісны стрӧитавны выльысь. Бумага вӧчан фабрикаясын ӧні уджалӧ 22 000 рабочӧй.
Ӧні ӧд велӧдчытӧм йӧз миян лунысь-лун век чинӧ, нига да газет судзӧдӧны да лыддьӧны медся ылыс грездъясын нин.
1924–25ʼ воын СССР-ын быд морт вылӧ воис 2⅓ кг бумага.
1924ʼ воын Швецияын быд морт вылӧ бумага вои 15 килограммӧн, а Войвыв Америкаын — 63 килоӧн.
СССР-ын бумага вӧчан промышленносьт ӧні зэв ёна кыптіс дай водзӧвылӧ ёна кыптӧ. 1913ʼ воӧ Россияын вӧчисны 220 сюрс тонна гижан бумага. 1931ʼ воӧ ми вӧчим нин 1913ʼ во дорысь куим мында унджык — 619 сюрс тонна гижан бумага. Таысь кындзи вӧчӧма 65,9 сюрс тонна кыз бумага (картон). Ӧні торъя нин ӧдйӧ кыптӧ гижан бумагаяс вӧчӧм (газетаяс печатайтан бумага). Став бумага дорын 1931ʼ воӧ сійӧ лоӧ 60%. Но быдсӧн ті тӧданныд, ӧні ми нуӧдам ӧти тшупӧда школаясын дорвыв велӧдӧм, бырӧдам став йӧз пӧвсысь велӧдчытӧмлун. Велӧдчӧмлун став уджалысь йӧзлӧн кыптӧ зэв ӧдйӧ. Сійӧн бумага вӧчан промышленносьт тырмымӧн бумага сетны эз вермы. Тайӧ артмис сійӧн, мый ВСНХ тырмымӧн бумага вӧчӧм бӧрся эз видзӧд, мӧд кӧ — эз вӧв тырмымӧн целлюлоза. Тайӧ тырмытӧмторъяс лоӧ бырӧдӧма да бумага вӧчӧмын ми сувтам мирын медводдза странаӧ.

КУТШӦМ БУР СЕТӦ БУМАГА

Морт олӧмын бумага зэв тӧдчана тор. Бумага пыр йӧз тӧдмасьӧны ставмувывса олӧмкӧд. Бумага отсӧгӧн йӧз босьтӧны тӧдлун (знанньӧ). Сійӧ налысь бурмӧдӧ олӧм. Бумага пыр ӧти морт ассьыс мӧвпъяссӧ вермӧ висьтавны ставмувывса йӧзыслы. Тӧдмалас кодкӧ кутшӧмкӧ выль буртор, шуам выль ногӧн му вынсьӧдӧм. Тӧдмалас сійӧс бура да гижас сы йылысь нига. Нигасӧ печатайтасны да уна сюрс йӧз тӧдмаласны тайӧ выльторсӧ, кыдзи бурджыка вынсьӧдны му.
Тайӧ этша. Став тайӧ гижӧдыс кольӧ нем кежлӧ. Бумага кольӧ дзоньӧн йӧзыслысь мӧвпъяссӧ. Бумага отсӧгӧн ми тӧдам, мый мӧвпалісны кык-куим сё во сайын. И миянлысь олӧмнымӧс кутасны тӧдны уна сё вояс бӧрти, кыдзи ми олім ӧні.
Мортлӧн сёрнитны вермӧм — зэв ыджыдтор ывлавывлӧн. Морт сёрнилӧн, кытчӧдз сійӧс абу гижӧма бумага вылӧ, выныс ичӧт на. Бумага вылӧ гижтӧм кыв да сёрни мӧда-мӧдлы водзӧ висьтавлігӧн век вежлассьӧ да збыльлуныс сёрниыслӧн вошӧ. Мыйта ӧні эмӧсь важ вӧвлытӧмторъяс йылысь сёрнияс, кодъяс лоисны сійӧн, мый эз вермыны гижны пырысь-пыр бумага вылӧ лоӧм да вӧвлӧмторъяссӧ. А эз гижлыны найӧ сы вӧсна, мый эз кужны гижныссӧ дай немторйӧ вӧлі гижныссӧ. Бумага — мортлӧн зэв ыджыд аддзӧмтор. Сійӧ разӧдӧ му пасьталаыс тӧдлун, велӧдӧ йӧзӧс, бурмӧдӧ да кокньӧдӧ налысь олӧмсӧ.
Сӧвет власьт киын бумага отсалӧ рабочӧй да крестьяналы мездысьны быдсяма важ колясъясысь. Отсалӧ кыпӧдны выль олӧм.
Капиталистъяс киысь бумага вӧчан фабрикаяс мырддьӧмӧн рабочӧй да крестьяна СССР-ын мырддисны буржуазия киысь став газетъяс, нигаяс, кодъясӧн найӧ ылӧдлісны став уджалысь йӧзсӧ.
Сӧвет власьт бумага пыр отсалӧ рабочӧйяслы да крестьяналы бурмӧдны ассьыныс олӧмсӧ, лӧсьӧдны сійӧс сідзи, мед став йӧзыс вӧліны ӧткодьӧсь, кӧні быдсӧн олісны ас уджӧн.



СИКТСА ИЧӦТ ШКОЛАЯСЫН
ДА ФЗС-са МЕДВОДДЗА КОНЦЕНТРЫН
МАТЕМАТИКА ВЕЛӦДАН ПРОГРАММА 

(Воддза индӧдъяс)

1. Ичӧт да шӧр школа йылысь ЦК ВКП(б)-лӧн шуӧм индӧ ичӧт школаясын вывті слаба велӧдан удж пуктӧм йылысь, мый вӧсна челядь оз вермыны шедӧдны ён общеобразовательнӧй знанньӧяс да навыкъяс. Ӧттшӧтш такӧд индӧ школаяслы уджсӧ сувтӧдны сідз, мед эськӧ сійӧ вермис тырмӧдз сетны челядьлы систематическӧй знанньӧяс, наука основаяс кузя. Тайӧ шуӧм подув вылын и лӧсьӧдӧма программа проектсӧ.
2. Быд волысь программнӧй материал юкӧма куим пельӧ. Татшӧм юкӧмыс отсалӧ индӧм кадын кокньыдджыка тӧдмӧдны математика материал. Тайӧ юклӧмыс, дерт, примернӧй.
Велӧдан группа, челядь подготовка да мукӧд местнӧй условйӧяс серти материалсӧ позьӧ вежлавны. Сӧмын оз ков вунӧдны, мый быд волы индӧм объёмсӧ колӧ быть проработайтны сійӧ во вылын, кутшӧмӧ индӧма.
Коймӧд юкӧн пытшкас материал юкӧма тадзи: лыд вылӧ босьтӧм, мурталӧм да чертитӧм; лыд вылӧ босьтӧм гырысьджык группаын торъялӧ быдса да юкӧна лыдъяс вылӧ. Материалсӧ татшӧм ногӧн юклӧмӧн позьӧ бурджыка лӧсьӧдны торъя юкӧнъяслысь объёмсӧ.
Татшӧм пӧрадок вылӧ колӧ видзӧдны кыдз примернӧй методическӧй система вылӧ.
Дерт, эз эськӧ ло веськыд, мӧдіс кӧ велӧдысь механически олӧмӧ нуӧдны тайӧ программасӧ.
Методикалӧн тайӧ принципъяс математикасянь требуйтӧны йитны торъя элементъяс, мед эськӧ ӧти разделыс чорзьӧдіс да ёнмӧдіс мӧд разделса материалсӧ.
Практика уджъяс нуӧдігӧн колӧ разнӧй юкӧдса материалсӧ пуктыны орччӧн да став проработкасӧ нуӧдны ӧткодь принцип серті.

Арталӧм велӧдан кад юклӧм вит во вылӧ

ПЕРВОЙЯ ВО

І ЮКӦН — 55 час

1. Тӧдмавны, мый челядь тӧдӧны кад, лыдпас да пространство вежӧртӧм йылысь (веськыдвыв, шуйгавыв; водзладор, бӧрладор; вылын, улын; унджык, этшаджык; дженьыд, кузь; кыз, вӧсньыд; джуджыд, ляпкыд; важӧн, ӧні; талун, тӧрыт, аски; водзджык, сёрджык да с. в.). Кужны лыддьыны дасӧдз (бӧрсянь да водзсянь). Тӧдмӧдны 10-ӧдз лыдъяс пасъян ногӧн. 10-ӧдз содталӧм да чинталӧм. Кужны артавны (содтӧмӧн да чинтӧмӧн) гозйӧн дасӧдз, а сідзжӧ мӧвпӧн артавны. Тӧдмӧдны чинтан да содтан пасъяскӧд: + (содтанпас), − (чинтанпас). Уна-ӧ ставыс лоӧ = (знак равенства).

2. Муртасьӧм да чертитчӧм
а) Тӧдмӧдны фигураяскӧд: квадрат, веськыдпельӧса, куимпельӧса да кытш. Серпас вылысь кужны найӧс аддзыны, торйӧдны ёрта-ёртсьыныс; веськыда найӧс нимтыны (назвать); кужны вундавны кабалаысь, картонысь, фанераысь; кабала клеткаяс серти чертитны веськыдпельӧсаӧс да квадрат; кужны гижтыны кытш, сьӧм да стӧкан пыдӧс серти; кужны корсявны тайӧ фигураяссӧ ас гӧгӧрса олӧмысь.
б) Веськыд да чукля визь: Кужны торйӧдны веськыд визь кабала вылысь чукля визьысь. Кужны линейка серти нуӧдны веськыд визь. Корсьны веськыд да чукля визьяс ас гӧгӧрса олӧмысь.
в) Сьӧмкӧд тӧдмасьӧм; (1 ур, 2 ур, 3 ур, 5 ур, 10 ур). Кужны лыддьыны монетаясӧн колана сумма 10 урӧдз. Кужны мынтысьны да босьтны сдача 10 урӧдз.
г) Тӧдмавны метрӧн да метр джынйӧн, кужны муртасьны тайӧ муртасъяснас. Видзӧдӧмӧн (муртавтӧг) висьтавны, ыджыд-ӧ кутшӧмкӧ предметъяслӧн костныс. Воськовъясӧн веськыд визь мурталӧм.

ІІ ЮКӦН — (55 час)

1. Лыд вылӧ босьтӧм
Арталӧм да лыддьӧм 20-ӧдз. Кужны лыддьыны да гижны бӧрӧн да водзӧн 20-ӧдз. Содталӧм да чинталӧм 20-ӧдз. Мӧвпӧн кызьӧдз гозъясӧн артасьӧм: витъясӧн, куимъясӧн, нёльясӧн. Сёӧдз арталӧм. Лыдпас гижӧд 100-ӧдз.

2. Мурталӧм да чертитчӧм
Тӧдмавны сантиметр да сантиметрӧвой лента да кужны муртасьны сійӧн. Тӧдмавны килограмм, кило джын. Кокньыд торъяс вески вылын гираясӧн веситны кужӧм. Такӧд ӧттшӧтш паськӧдны мускульнӧй память сьӧкта вылӧ. Ки йылын сьӧкта тӧдмалӧм. Тӧдмасьны литрӧн, литр джынйӧн да литр нёльӧд юкӧнӧн. Тӧдны, уна-ӧ тӧрас (позяс пуктыны) кутшӧмкӧ дозйӧ ва, йӧв да с. в.

3. Сьӧм пасъяс (монетаяс) 15 ур, 20 ур, 1 шайт. Кужны лӧсьӧдны сьӧм пасъясӧн колана сумма. Кужны 20-ӧдз сетны сдача.

ІІІ ЮКӦН — (60 час)

1. Лыд вылӧ босьтӧм
Содталӧм да чинталӧм дзонь дасъясӧн 100-ӧдз. (Быд сикаса артасьӧм, сӧмын мед эз пет дзонь дасӧн содталӧмысь да чинталӧмысь).

2. Геометрическӧй телӧясӧн тӧдмасьӧм да артасьӧм.
Тӧдмӧдны: куб, шар, брус (нёльпельӧса), чурка (цилиндр); кужны найӧс мӧда-мӧдсьыс тӧдмӧдны да нимтыны. Корсьны лӧсяланджык формаа геометрическӧй телӧяс ас гӧгӧрса олӧмысь.

3. Часікӧд тӧдмасьӧм
Вӧчны часі циферблат да стрелкаяс. Кужны висьтавны кад часі серті. Час, сутки, декада, тӧлысь. Тӧдны, кымын сутки декадаын, кымын пятидневка декадаын. Кымын час суткиын.

ІV ЮКӦН — (50 час)

1. Лыд вылӧ босьтӧм
Ӧктӧм да юкӧм 20-ӧдз. Тӧдмӧдны ӧктан да юкан паскӧд. Вежӧртны 1/2, 1/4, кужны кык да нёль пельӧ юкны предмет. Кужны лыдпасӧн корсьны нёльӧд юкӧн, джын да.

2. Муртасьӧм да чертитӧм
Кужны воськолӧн тӧдмавны мыйкӧ ыджда колас. Веськыд визь кузя гезйӧн муртасьӧм: кужны муртас лыддьыны да лӧсьӧдны столбика диаграммаяс клеткаяс серти (клеткаыс босьтсьӧ муртас пыдди).

Тӧдмасьны схемаа серпасъяскӧд да чертёжъяскӧд (веськыд пельӧса формаа фигураяскӧд, мастерскӧйын уджалігӧн).

4. Вося кад
Тӧдны, кыдзи шусьӧ кольӧм да ӧнія тӧлысь. Тӧдны, кымын тӧлысь воын да кыдзи найӧ шусьӧны. Кымын лун тӧлысьын, кымын пятидневка да декада.

ІІ. ВО ГӦГӦР РЕШАЙТЧАН ДА АРТАСЯН МАТЕРИАЛ

1. Челядьлысь ворсанторъяс туйдӧдны сідз, мед сэтчӧ пырис лыд: босьтӧм; мурталӧм да планалӧм: домино, горань, городки, „гӧрдъяс да еджыдъяс", кооперативӧн ворсӧм, военнӧй ворсанторъяс да с. в.
2. Конструктивнӧй удж да ворсантор челядьлысь ӧтлаавны стрӧительнӧй материалкӧд (кубик, брусок, джекпом — чурка). Велӧдны конструируйтчан уджӧ — медводдза кадас челядь мед велаласны юкны эматоръяс пространствоын да плоскосьт вылын. Решайтчӧны татшӧм задачаяс: кыдз бурджык лӧсьӧдны пызан-улӧс классын, сёянінын, челядь пельӧсын; кыдзи лӧсьыдджык ӧшӧдны картина стенмӧ; кыдзи бурджык вӧчны плакат да стенгазета группаын.
3. Рӧщӧтъяс вӧчсьӧны челядьлысь олӧмсӧ да ужсӧ лӧсьӧдігӧн: школаын, гортын, рабочӧй комнатаын, град йӧрын да с. в.
а) Кутшӧма волӧны школаӧ челядь (код звеноын медбур волывлӧм), кымын ужалан лун пятидневкаын, декадаын, тӧлысьын, уна-ӧ эм быдсяма велӧдчан отсӧгъяс да уна-ӧ инвентар челядь пельӧсын, музейын, группаын; уна-ӧ колӧ паськӧм-кӧмкот группалы да мукӧдтор; кымын лун мунӧ разнӧй удж вылӧ.
б) Кымын да кутшӧм рабочӧй кӧлуй колӧ звенолы, группалы; уна-ӧ колӧ материал, медым вӧчны кутшӧмкӧ тор уджалан комнатаӧ; уна-ӧ материал да мукӧд пӧлӧс кӧлуй ковмас, медым лӧсьӧдны разнӧй пельӧсъяс: военнӧй, гӧрд пельӧс, школьниклысь пельӧс. Рӧщӧтъяс кооперативын ньӧбасигӧн, вузасигӧн; уна-ӧ колӧ мынтыны сьӧм тӧварысь, уна-ӧ колӧ да веськыд-ӧ сетӧма сдача, кыдз посньӧдӧмӧн вежны сьӧм.
5. Колхозса, заводса олӧмкӧд, сӧвет уджкӧд, ывла вывса олӧмкӧд йитчан задачаяс да рӧщӧтъяс. Шуам, уна-ӧ колӧ сёян-юан вылӧ ӧтик мортлы, бригадалы, паськӧм вылӧ, культурнӧй уджъяс вылӧ да с. в.
Тӧдмӧдны, уна-ӧ колӧ лӧсьӧдны сёян посни скӧтлы мыйкӧдыра кежлӧ. Рӧщӧтъяс, кодъяс петкӧдлӧны ӧдсӧ да бурсӧ машина уджлысь киӧн ужалӧмкӧд воча, коллективнӧй уджалӧмлысь ӧтка ужалӧмкӧд воча; кыдзи быдмӧ октябрята группа.
Кыным выль школа либӧ выль группа восьтӧма сиктса сӧвет улын. Сравнитны ӧдсӧ вӧлӧн, подӧн, автомобильӧн ветлӧмлысь.
6. Графически, столбчатӧй диаграммаӧн материал оформляйтӧм да сійӧн пользуйтчӧм гортын, школаын да гӧрд пельӧсын. Диаграмма, коді петкӧдлӧ школаӧ челядьлысь волывлӧм, велӧдчысьяслысь состав да с. в.
Прӧстӧй схематическӧй рисунок лӧсьӧдчӧ, медым сы кузя вӧчны кутшӧмкӧ эматор.
7. Олӧмысь босьтӧм торъяс, кодъяс серти позьӧ тӧдны лыдъяс да лыдпасъяс: корсьны керка номер серти патера, нига лист бок да с. в.
8. Босьтны лыдпасъяс антирелигиознӧй удж кузя (кымын морт лэччис вӧрысь праздник кежлӧ да с. в.)
Сідзжӧ колӧ босьтавны лыдпасъяс, кутшӧма уджалӧны бригадаяс, кутшӧм удж производительнӧйджык: ӧтка либӧ бригаднӧй да с. в.

МӦД ВО

І ЮКӦН (55 час)

Лыд вылӧ босьтӧм. 
Повторитны ӧктӧм да юкӧм 20-ӧдз, содтӧм да чинтӧм 100 (быд случай). Тӧдмӧдны содталӧмӧн да чинталӧмӧн кык нима лыдкӧд (шайт да ур; метр да сантиметр; сутки да час; час да минута). Чинтӧмӧн лыдъяс сравнивайтӧм (сы мындаӧнтӧ унджык, сы мындаӧнтӧ этшаджык).
Таблицаӧн ӧктӧм да юклӧм 100-ӧдз. 
а) Водзын и бӧрӧн группаясӧн лыддьӧм, кыдз водзвывса удж ӧктан да юкан таблицалы.
б) ӧктан да юкан таблица (2, 5, 3, 4).

Мурталӧм да чертитӧм. 
Кыдзи нуӧдны му вылын веськыд визь да сійӧс муртавны. Кужны муртавны кузя да пасьта площадьяслысь (град йӧрлысь, керка йӧрлысь). Кужны видзӧдӧмӧн тӧдмавны 100 метрӧдз расстоянньӧ.
Кужны чертитны план класслысь клетчатӧй бумага вылӧ. Тӧдмасьны масштабӧн. Кужны кузьта сетӧм серти чертитны бумага вылӧ веськыд визь.

ІІ ЮКӦН (55 ч.)

Лыд вылӧ босьтӧм. 
Велӧдны водзӧ ӧктӧм да юкӧм кузя таблица (8,6,9,7).
Тӧдмӧдны, мый вежам кӧ местаӧн сомножительясӧс, произведенньӧ оз вежсьы.
Таблицатӧг ӧктӧм да юкӧм. Кык паса лыдӧс ӧти паса да кык паса лыд вылӧ ӧктӧм. (Кратнӧй лыдъяс сравнивайтӧм. Лыдӧс лыд вылӧ юкӧм. Лыдӧс содержанньӧ серти юкӧм). Став действийӧяс 100-ӧдз.
Юкӧнъяс: 1/2, 1/4, 1/8. Кужны тайӧясӧс гижны. Медпрӧстӧй преобразованньӧяс. Ӧткодь юкӧнъяс содталӧм да чинталӧм. (Круг юкӧм; веськыд визьяс вылын). Корсьны ӧти юкӧн кутшӧмкӧ лыдлысь.

Мурталӧм да чертитӧм.
Квадрат. Бокъяслӧн да пельӧсъяслӧн равенство. Веськыд пельӧс, сравнитны сійӧс ёсь пельӧскӧд да тшӧтшкӧс пельӧскӧд. Наугольник. Сетӧм ыдждаяс серті кужны стрӧитны квадрат, наугольник да линейкаӧн пӧльзуйтчӧмӧн. Квадратнӧй сантиметр, квадратнӧй дециметр.
Муртавны неыджыд веськыдпельӧсалысь площадь, вылас кв. метр пукталӧмӧн, кор сійӧс босьтан единица пыдди. Муртавны веськыдпельӧса разнӧй местаяс; тайӧ мурталӧмсӧ лыддьӧм. Кв. сантиметр пукталӧмӧн муртавны квадратъяс да веськыд пельӧсъяс; тайӧ мурталӧмсӧ лыддьӧм.
Юкны веськыд визь 2, 4, 8 пельӧ (кипомысь, инструментъястӧг). Юкны гӧгыльяс, квадрат да веськыдпельӧсаяс 2, 4, 8, пельӧ (куснялӧмӧн).

Кад мурталӧм. 
Во, тӧлысь, декада, пятидневка, сутки, час, минута. Кужны висьтавны часі серти кад точнӧя и минутӧдз. Тӧдмавны, кыдз позьӧ кык ногӧн пасйыны кад (кык час лун — 14 час да с. в.).

ІІІ ЮКӦН (60 час)

Лыд вылӧ босьтӧм. 
Кужны лыддьыны да гижны лыдпасъяс 1000-ӧдз. Вӧчны дзонь 100-сӧн быд сикаса действийӧ 1000-ӧдз.

Мурталӧм да чертитӧм. 
Килограмм да грамм. 1/2 килограмм, 400 гр., 200 да 100 гр. Кужны веситны та ыджда гираясӧн. Кужны кипомысь тӧдмӧдны сьӧкта 2 да 3 килограмм гӧгӧр.
Муртавны разнӧй веськыдпельӧса местаяс да кужны заданньӧ серти чертитны наугольникӧн веськыдпельӧса фигураяс.
Веськыдпельӧса да сійӧ бокъяслӧн да пельӧсъяслӧн свойствояс.

ІV ЮКӦН (50 час)

Лыд вылӧ босьтӧм. 
Кужны бура лыддьыны 1000-ӧдз. Медпрӧстӧй случайяс 1000-ӧдз ӧктӧмын да юкӧмын (гижӧмӧн). Ӧктӧм дзонь десяткаясӧн да сёясӧн ӧтка лыдпасъяс вылӧ. Кык паса да куим паса лыдъясӧс ӧтик паса лыдъяс вылӧ ӧктӧм. Юкны дзонь дасъяс вылӧ; куим паса лыдъясӧс ӧтик паса лыдъяс вылӧ юкӧм. Повторитны 1000-ӧдз арталӧм кузя став действийӧ. Содталӧм да чинталӧм кык нима лыдъясӧс (во да тӧлысь, сутки да час; час да минут).

Мурталӧм да чертитӧм.
Квадратнӧй клеткаяс вылӧ юклӧмӧн тӧдмавны квадрат да веськыдпельӧса фигураяслысь площадьяс.
Килограмм да грамм йылысь повторитӧм. Сетны выль поняттьӧ тонна йылысь. Тӧдмавны 50 граммкӧд. Кужны кипомысь тӧдмавны сьӧкта (2, 3 да 5 кг).

Задачаяслы примернӧй материал.

1. Математикаа ворсанторъяс — коллектива да ӧткаяс:
а) кооперативӧн ворсӧм (ньӧбасьӧм да вузасьӧм). Шуам, уна-ӧ сулалӧ став тӧвар, кутшӧм доныс тӧварыслӧн. Уна-ӧ ньӧбӧма тӧвар тайӧ доннас. Сьӧм посньӧдӧм. Сдача тӧдмалӧм;
б) истӧгӧн ворсӧм. Мыйтакӧ истӧгысь фигураяс стрӧитӧм;
в) крестикъяс да магическӧй квадратъяс вӧчалӧмӧн ворсӧм да мукӧд ног;
2. Челядьлӧн труд рабочӧй комнатаын да пришкольнӧй участокын;
а) материал лыддьӧм, коді да мый вӧчны мунас, удж сулалан дон, удж вылас уна-ӧ мунас кад. Напр. кузь-ӧ колӧ пӧв, медым вӧчны ящик, кор тӧдса сійӧ бокыслӧн кузьтаыс; кымын сорт да уна-ӧ колӧ кӧйдыс град йӧрӧ кӧдзны, кор сетӧма ыдждасӧ град йӧрлысь.
3. Учёт да рӧщӧт, кодъяс йитчӧны челядьлысь олӧмсӧ организуйтӧмкӧд, напр.: уна-ӧ колӧ чукӧртны сьӧм, медым судзӧдны детскӧй газетъяс; кымын газет судзӧдны группа вылӧ; кымын нига колӧ корсьны школьнӧй библиотекаӧ содтӧд вылӧ, кор тӧдӧны, уна-ӧ колӧ нига ӧти велӧдчысьлы. Уна-ӧ кад мунӧма группалӧн либӧ ӧтик мортлӧн челядь ворсан площадка бурмӧдігӧн; кымын морт ковмас весавны сетӧм площадка. Лыддьыны, мый дон сувтас да уна-ӧ ковмас материал медым лӧсьӧдны лыжи, дадь, коньки да с. в.
4. Ас вӧчӧм да дась сетӧм задачаяс решайтны дзоньвидзалун кутӧм йылысь: уна-ӧ мунӧ рӧскод сӧстӧмлун кутӧм вылӧ (майтӧг, щӧтка да с. в.). Унаӧн-ӧ этшаджык кад видзӧ общественнӧй прачечнӧй. Уна-ӧ пӧлагайтчӧ оланін норма (джодж пасьта, ӧшинь ыджда) ӧти мортлы; сравнитӧй нормасӧ ас оланін ыдждаяскӧд. Уна-ӧ колӧ сьӧм, медым лӧсьӧдны гортад аптечка. Арталӧй, кыдзи медбур используйтны лунтырся кад (лунъя режим). Кыдзи юксьӧ лун быдсяма удж уджалысьяслӧн.
5. Составляйтны да решайтны задачаяс сійӧ даннӧйяс серти, кодъясӧс ті чукӧртід природа да труд наблюдайтігӧн (температура мерайтӧм, лым джуджда мурталӧм, уна-ӧ вӧлі кӧдзыд, мича, зэра лун; мерайтны ӧзимлысь судта да быдсяма турунъяслысь уна сикаса быдман условйӧ дырйи; югыд, шоныд, ва температура; вой да лун кузьта вежласьӧм, да с. в.).
6. Арталӧм да рӧщӧт, коді йитчӧ колхозса овмӧскӧд: скӧт видзӧм да пӧтка видзӧм; тӧдмавны — чипан уна-ӧ вайӧ кольк, уна-ӧ мӧс вайӧ йӧв; тӧдмавны бурлунсӧ кывтӧм пемӧсъяслысь да пӧткалысь (лыдпасӧн). Уна-ӧ мунӧ налы кӧрым (суткиӧн да тӧлысьӧн). Рӧщӧтъяс, кодъяс йитчӧны град йӧркӧд. Тӧдмавны уна-ӧ ковмас кӧйдыс; тӧдмавны, уна-ӧ воис урожай. Гижавны уджалан кӧлуй (ставыс уна-ӧ, ньӧбан доныс, сулалан доныс).
Тӧдмавны кӧйдыслысь чужанлунсӧ (унаӧ чужӧ 100 тусьысь). Град йӧрса, сад вывса, му вывса вредительясӧн (гагъяс) сёян убытка. Лыддьыны урожай, уна-ӧ воис ар вылысь, гектарысь.
7. Задачаяс, кыдзи бура пуктыны удж колхозын да фабрика вылын; уна-ӧ кад да материал ковмас, мед вӧчны кутшӧмкӧ тор — ӧтлаӧдӧй машина да кипомся удж, коллектива да ӧтка удж.
Машинаяслӧн уж вӧчан нормаыс (тракторлӧн, вундан машиналӧн, вартан машиналӧн да мукӧдлӧн). Сідз жӧ тӧдмӧдны удж йылысь заводын (челядь мам-бать уджалан предприяттьӧын). Первойя выводъяс да обобщенньӧяс: вӧчан удж зависитӧ сыысь, кутшӧма уджсӧ организуйтӧма; машинаӧн-ӧ ужалӧны, кутшӧм дисциплинаыс, кутшӧм ногӧн ужалӧны — ёна-ӧ пырӧма социалистическӧй методъяс уджас — соцсоревнованньӧ, ударничество.
8. Задачаяс да рӧщӧтъяс выль олӧм вӧсна тышкасьӧмыс — здоровӧй, садь, ен тӧдтӧм, культурнӧй олӧм вӧсна; рӧщӧтъяс, кодъяс петкӧдлӧны лёклунсӧ вина юӧмлысь, енлы эскӧмлысь да дурка олӧмлысь.
9. Тӧдмӧдны (ориентируйтчыны) местаӧн да кадӧн: уна-ӧ колӧ пӧра, медым воны ӧти пунктсянь мӧдӧдз, мунны кӧ подӧн, вӧлӧн, поездӧн. Тӧдмӧдны картакӧд да масштабкӧд.
10. Вӧчны посньыдик уджъяс пространствоын да плоскосьт вылын предметъяс распределитӧм кузя. Решайтны татшӧм задачаяс: кыдз бурджык лӧсьӧдны мебель классын, столӧвӧйын, детскӧй пельӧсын; кыдзи лӧсьыдджыка ӧшӧдны картина.

КОЙМӦД ВО

І ЮКӦН (40 час)

Лыд вылӧ босьтӧм
Лыддьыны кужны 100-ӧдз да 1000-ӧдз (1000-ӧдз сӧмын прӧстӧй случайяс, кыдзи: 200 + 300, 500 − 300, 400 × 2, 800 : 4, 420 + 200, 620 − 400, 350 × 2, 840 : 2 да с. в.), тӧдмӧдны скобкаясӧн решитчан медпрӧстӧй случайяскӧд.
Повторитны 1000-ӧдз содталӧм да чинталӧм вылӧ став случайсӧ.
Повторитны кокни случайяс 1000-ӧдз содталӧм да чинталӧм вылӧ, мый тӧдмалӧма кык во чӧжӧн. Кык паса лыдӧс ӧктыны кык паса лыд вылӧ. Куим паса лыдӧс юкны кык да куим паса лыд вылӧ.

Мурталӧм да чертитӧм
Кужны муртавны веськыд визь. Кужны масштаб серти чертитны планъяс веськыд пельӧса садлысь, град йӧрлысь да с. в. Кужны сійӧ ставсӧ масштабсяньыс вуджӧдны план вылӧ. Кужны лыддьыны да чертитны столбика диаграммаяс, кор ӧти клетка босьтсьӧ кутшӧмкӧ лыд пыдди.

ІІ ЮКӦН (40 час)

Лыд вылӧ босьтӧм
Сьӧкыдджык примеръяс ӧктӧм да юкӧм кузя 1000-ӧдз. Кык паса лыдӧс ӧктыны кык паса лыд вылӧ; куим паса лыдӧс юкны кык паса да ӧти паса лыд вылӧ. Прӧверитны ӧктӧмсӧ юкӧмӧн, а юкӧмсӧ ӧктӧмӧн. Кужны лыддьыны да гижны 100 000-ӧдз. Кужны юкны классъяс да разрадъяс вылӧ; кужны висьталӧм кузя лыддьыны да гижны лыдпас, кужны пуктыны щӧті вылын.
Ёнмӧдны да вайӧдны системаӧ мераяс йылысь тӧдӧм: километр, метр, дециметр, сантиметр, миллиметр. Веситчӧм кузя: тонна, центнер, килограмм, грамм.
Мераяс му мерайтӧм кузя — ар да гектар. Тӧдны кутшӧм соотношенньӧ тайӧ мераяс костын. Чинталӧм да ӧти мӧдӧ вайӧдӧм; кужны тайӧ мераясӧн пӧльзуйтчыны мурталігӧн да веситчигӧн.
Прӧстӧй юкӧнъяс (дробъяс). Повторитны прӧстӧй юкӧнъяс йылысь, кодъясӧс тӧдмалӧма мӧдӧд во вылын: 1/2, 1/4, 1/8, 1/3, 1/6, 1/5, 1/10. Ӧткодь знаменателя юкӧнъясӧс содталӧм да чинталӧм.

Геометрическӧй материал. 
Ар да гектар мурталӧм. Эккерӧн ужалӧмӧн, гезйӧн мурталӧмӧн либӧ полевӧй циркульӧн уджалӧмӧн вӧчны квадрат да веськыд пельӧсаӧс. Кужны клеткаяс кабала вылӧ масштаб серти вӧчны неыджыд веськыдпельӧса мулысь. Веськыд пельӧса диаграммаяс чертитӧм масштаб серті.

ІІІ ЮКӦН (50 час)

Быдса лыдъяс
Кокньӧдӧм приёмъяс серти мӧвпӧн 1000-ӧдз содтӧм да чинтӧм.
1 000 000-ӧдз содталӧм да чинталӧмӧн став случайыс. Содтігӧн да чинтігӧн числӧяссӧ висьтавлӧм. Содтӧм прӧверитӧм содтан лыдъяссӧ местаӧс вежлалӧмӧн да чинтӧмӧн. Чинтӧмӧс прӧверитны содтӧмӧн. Татшӧм примеръяс решайтӧм: 25 + х = 42; х − 25 = 40; 60 − х = 16. Скобкаӧн решайтӧм. Ыджыд лыдъясӧс щӧті вылын содталӧм.

Даса юкӧнъяс. 
Вежӧртны даса юкӧнъяс йылысь. Лыддьыны да гижны даса юкӧнъяс.

Геометрическӧй материал.
Веськыдпельӧса да квадрата муяслысь ыдждасӧ мурталӧм. Любӧй веськыдпельӧсалысь да квадратлысь ыдждасӧ тӧдмалӧм. План серти да масштаб кузя тӧдмалӧм веськыдпельӧса муяслысь ыдждасӧ. Кужны разбирайтчыны диаграммаясын масштаб кузя да условнӧй знакъяс кузя. Кужны уджалан комнатаын уджавны схематическӧй чертёжъяс кузя. Кужны вӧчны выкройка — кабалаысь, картонысь, жӧсьтысь, линейкаӧн, сантиметрӧн да угольникӧн ужалӧмӧн.

ІV ЮКӦН (40 час)

Быдса лыдъяс
Кык, дас да вит вылӧ мӧвпӧн лыдъясӧс 1000-ӧдз ӧктӧм. 1 000 000-ӧдз босьтӧм да юкӧм уна паса лыдъясӧс (отвлечённӧй да составнӧй именованнӧйясӧс). Ӧктӧм уна паса лыдӧс ӧтик лыд вылӧ, ӧтик нульӧн, десяткаяс вылӧ да кык паса лыд вылӧ.

Даса юкӧнъяс. 
Медпрӧстӧй случайяс содтӧмын да чинталӧмын.

Прӧчент. 
Тӧдчӧдны прӧченткӧд, кыдзи сёӧд юкӧнкӧд. Прӧчент пасъян ног.

Геометрическӧй материал. 
Куимпельӧса. Куимпельӧсаяслӧн пельӧсъяс серти торъялӧм: веськыдпельӧса (ёсь пельӧса, тшӧтшкӧс пельӧса), пӧлӧс пельӧса; бокъяс серти — ӧткодь бокъяса, разнӧй бокъяса, кык-ӧткодь бока. Найӧс кужны чертитны, кор эм линейка, наугольник, циркуль; кужны вундыны. Пыдӧс, судта, йыв куимпельӧсалӧн. Свойство бокъясыслӧн, кор куимпельӧсаӧс вӧчӧма квадратысь да веськыдпельӧсаысь. Артавны ыджда куимпельӧсалысь.

ПРИМЕРНӦЙ МАТЕРИАЛ ЗАДАЧАЯСЛЫ ДА РӦЩӦТЪЯСЛЫ

1) Челядь уджкӧд мастерскӧйын йитчан задачаяс да рӧщӧтъяс. Бура учитывайтны, уна-ӧ мунӧ кад кутшӧмкӧ тор вӧчӧм вылӧ. Кужны вӧчны смета трудуголок оборудуйтӧм вылӧ (мый да уна-ӧ колӧ, сылӧн дон, дона-ӧ ставыс сулалӧ).
Бура учёт нуӧдӧмӧн кужны донъявны вӧчӧм тор (уна-ӧ муніс материал, пӧра, ёна-ӧ тшыксис инструмент амортизация).
Кужны муртавны ыджда уджалан комнаталысь, кужны бурджыка сувтӧдавны верстакъяс да станокъяс. Кужны вӧчны инвентарлы да материаллы список мастерскӧйын. Гӧгӧрвоны чертёжъяс да сідзжӧ схематическӧй рисунокъяс. Используйтны мурталана приборъяс да инструментъяс: циркуль, линейка, угольник ватерпас, уровень, ӧтвес да с. в.
2) Медпрӧстӧй уджъяс велӧдчысьяслӧн местносьтъяс вылын цепӧн да эккерӧн; кужны определитны площадь: ӧтка градлысь, садлысь, школьнӧй участоклысь, мед эськӧ бӧрвылас вуджӧдны ар да гектар вылӧ.
3) Кужны вӧчавны, решайтны да рӧщӧт вӧчны, кыдзи бурджыка котыртны удж колхозын, вӧрын да фабрикаын.
4) Кутшӧм бурлун агроминимум нуӧдӧмын — ёна-ӧ сійӧ кыпӧдӧ урожайносьт: весалӧм кӧйдысӧн кӧдзӧм, куйӧдӧн да мукӧд вынсьӧданӧн му бурмӧдӧм, ёг турун да вредительясӧс бырӧдӧм, водз гӧрӧм, арын гӧрӧм, бур севооборот да с. в. Вӧчны подсчёт, уна-ӧ колӧ кӧйдыс фонд колхозлы, кор тӧдан кӧдза площадь. Сетавны задачаяс колхозын доход юкӧм вылӧ. Кужны вӧчны подсчёт рабочӧй да колхозник ордса книжкаяс кузьта.
Кутшӧм бурлун зооминимум нуӧдӧмын. Шӧркоддьӧм доход кывтӧм пемӧсъяссянь.
Ловъя сьӧкта мӧслӧн. Уна-ӧ колӧ кӧрым колхозса став пемӧслы. Кужны вӧчны рӧщӧт мӧсъясӧс нормаӧн вердӧм кузя.
Кужны вӧчны прӧстӧй сметаяс, мед эськӧ колхозӧс оборудуйтны машинаясӧн, мед вӧчны курӧг видзанін, кролик видзанін да с. в.
5) Кыдзи лэптӧ уджлысь производительносьт машина видз да му ужалӧмын, сідзжӧ вӧрын. Сравнитны уджлысь производительносьт киӧн да машинаӧн уджалігӧн.
4) Культура революция удж лыдпасӧн петкӧдлӧм: кыдзи содӧ грамотносьт, всеобуч олӧмӧ пӧртӧм, кутшӧма челядь волывлӧны школаӧ, уна-ӧ мунӧ сьӧм всеобуч вылӧ, мый сетӧ государстволы всеобуч нуӧдӧмӧн. Кутшӧм вермӧмъяс эм дошкольнӧй воспитанньӧын: челядь лыд, тайӧ удж вылӧ воысь воӧ сьӧм лэдзӧм. Кыдзи бурмӧ олӧм: общественнӧй питанньӧ, клубъяс, школаяс, больничаяс содӧм да с. в.
5) Масштабӧн пӧльзуйтчӧмӧн тӧдмавны районъяслысь площадь ыджда кв. километрӧн. Тӧдны ылын-ӧ (кымын километр) ас сиктсяньыд районнӧй, областнӧй да краевӧй центръясӧдз. Тӧдмӧдны карта серти юяслысь да туйяслысь кузьтасӧ. Решайтны сэтшӧм задачаяс, кодъяс эськӧ сетісны тӧдӧм, кыдзи ӧдйӧджык воӧдчыны ӧти пунктсянь мӧдӧдз, да кутшӧм ногӧн позьӧ мунны ӧдйӧджык (подӧн, вӧлӧн, поездӧн да с. в.).
Кужны вӧчны прӧстӧй рӧщӧтъяс быд сикаса письмӧ ыстӧм кузя.
6) Артавны сэтшӧм торъяс: кор вӧлі (кутшӧм воӧ, векӧ) кутшӧмкӧ революционнӧй событтьӧ. Дыр-ӧ (ыджыд-ӧ) кост шуам, 1905 во костын да октябрса революция костын, да с. в.
7) Кужны вӧчны мусинлысь анализ да результатсӧ петкӧдлыны диаграммаясӧн. Артавны парник вӧчӧм вылӧ смета. Кужны артавны удж нуӧдӧм; нуӧдны природалысь календар.
Определитны вегетационнӧй период быд сикаса культура пуктӧмлысь. Определитны пуктан да идралан срокъяс няньяслы да мукӧд пӧлӧс пуктасъяслы.
8) Статистическӧй материал. Артавны йӧз лыд районысь, школаысь. Мыйта мужик да нывбаба грамотнӧйӧсь, неграмотнӧйӧсь. Мыйта став челядь. Мыйта на пиысь велӧдчӧны школаын. Уна-ӧ профсоюзса, ВКП(б) да ВЛКСМ-са шленъяс. Уна-ӧ пионер. Сиктсӧвет улын уна-ӧ лыддьыссьӧ му. Нуӧдны учёт лыддьысян керка уджлысь, больнича, ветлечебнича уджлысь.
Тіян сиктсӧветулысь уна-ӧ йӧз ужалӧны вӧрын. Кымын вӧв ужалӧ.
9) Кооперация удж йылысь босьтны лыдпасъяс (кымын морт охватитӧма быд сиктса кооперацияӧн. Мый дон вузасьӧ кооператив во гӧгӧр, тӧлысьӧн да с. в.
Тайӧ став материалсӧ колӧ кужны оформитны графически.

НЁЛЬӦД ВО

І ЮКӦН (40 час)

Быдса лыдъяс. 
100-ӧдз, 50-ӧдз мӧвпӧн ӧктӧм. Водзӧ нуӧдны удж быдса лыдъяс (нимтӧм да нима) ӧктӧм да юкӧм вылӧ. Миллионӧдз — гижӧмӧн. Ӧктыны уна паса лыдъяс, кор шӧрас эм нуль. Юкны уна паса лыдъяс кык паса да куим паса лыдъяс вылӧ (кокнидик случайяс). Юкӧм, кор кольӧ остаток. Скобкаясӧн артасьӧм. Юкны уна паса лыд ӧти паса лыд вылӧ, быдса десятокъяс вылӧ. Кыдзи шусьӧны лыдпасъяс ӧктігӧн да юклігӧн. Ӧктӧмӧс юкӧмӧн прӧверитӧм да юкӧмӧс ӧктӧмӧн прӧверитӧм. Решайтны татшӧм нога примеръяс: х × 7 = 105; 78 : х = 39; х : 15 = 4. Скобкаӧн артасьӧм.

Даса юкӧнъяс:
Вежӧртны даса юкӧнъяс йылысь. Лыддьыны да гижны даса юкӧнъяс. Преобразуйтны даса юкӧнъяс (напр., татшӧмъясӧс — 0,2 = 0,20). Сравнивайтны даса юкӧнъяс. Кыдзи йитчӧны даса юкӧнъяс метрическӧй мераяскӧд. Кыдз позяс кык нима лыд (кодӧс сетӧма метрическӧй мераын) гижны даса юкӧнӧн (5 м 25 см = 5,25 м.) да мӧдарӧ.

Прӧчент:
Прӧчент, кыдз сёӧд юкӧн. Прӧчентлӧн пас %. Корсьны ӧти либӧ кымынкӧ прӧчент сетӧм лыдпаслысь, кык действийӧӧн. Напр., 400-ысь корсьны 5%. Решитӧм: 400 : 100 = 4 (ӧти %). 4 ⋅ 5 = 20 (вит %).
Тӧдмасьны прӧчентнӧй транспортирӧн; медым кужны сійӧн чертитны гӧгрӧс диаграммаяс.

Геометрическӧй материал:
Веськыдпельӧсаяс да куимпельӧсаяс вылӧ юклӧмӧн муртавны мулысь ыжда. Кужны лыддьыны план да карта сиктлысь, колхозлысь, районлысь, крайлысь.
Масштаб серти тӧдмавны карта вылысь — ылын-ӧ кост ӧти пунктсянь мӧдӧдз.
Составляйтны кокньыдик графикъяс, коді петкӧдлӧ температуралысь вежласьӧмсӧ, растенньӧяслысь быдмӧмсӧ.

І ЮКӦН — 55 час ВО

ІІ ЮКӦН (40 час)

Быдса лыдъяс.
Кужны разрадъяс да классъяс лыддьыны да гижны миллиардӧдз. Миллиард, кыдз счётнӧй единица. Кужны лыддьыны гырысь лыдпасъяс. Кужны гижны сокращённӧй гырысь лыдпасъяс сюрса да миллионнӧй доляясӧн. Лыдпасъяс гӧгрӧстӧм.

Даса юкӧнъяс. 
Лӧсьыда тӧдмӧдны содтӧмкӧд да чинтӧмкӧд.

Прӧстӧй юкӧнъяс.
Корсьны кутшӧмкӧ лыд юкӧн кузя быдса лыдпас (кык действийӧӧн) шуам, 3/8 = 30. Уна-ӧ лоӧ дзоньнас лыдпасыд.

Прӧчентъяс.
Кыдз позьӧ вежны кутшӧмкӧ прӧчент лыдпас юкӧнӧн:
100% 75% 50% 25% 10%
1 3/4 1/2 1/4 1/10
Кужны пӧльзуйтчыны тайӧ таблицаӧн задачаяс решайтігӧн. Корсьны лыдъяс прӧчент кузя (кык действийӧӧн).

Геометрическӧй материал. 
Куб; кублӧн став граныс да бокыс ӧткодь. Кубӧс чертитӧм.

ІІІ ЮКӦН (50 час)

Быдса лыдъяс. 
Быд сикаса действийӧ гырысь лыдъяскӧд. Ӧктӧмлӧн ӧтка случайяс, кыдз: шӧрын нуль, множитель помын нуль; юкӧмлӧн ӧтка случайяс; частнӧйын нуль; делитель помын нуль.

Прӧстӧй да составнӧй лыдпасъяс.
Юкӧмлӧн признакъяс 2 вылӧ, 5, 10, 100, 25, 4, 3, 9. Прӧстӧй сомножительяс вылӧ лыдпасӧс разложитӧм.

Даса юкӧнъяс. 
Даса юкӧнъясӧс быдса лыдъяс вылӧ ӧктӧм.

Геометрическӧй материал.
Тӧдмӧдны кублысь объём Тӧдмасьны кубическӧй мераяскӧд: куб. метр, дециметр, куб. сантиметр.

ІV ЮКӦН (40 час)

Быдса лыдъяс. 
Повторитны юксьӧмлысь признакъяс: 5, 10, 100, 25, 4, 3 да 9 вылӧ.

Даса юкӧнъяс. 
Даса юкӧнъясӧс быдса лыд вылӧ ӧктӧм. Даса юкӧнъясӧс 10 да 100 вылӧ ӧктӧм да юкӧм.

Прӧчент. 
Корсьны кутшӧмкӧ лыдсянь ӧтик либӧ унджык прӧчент (кык действийӧӧн) даса юкӧнъяс применяйтӧмӧн.

Геометрическӧй материал: 
Веськыдпельӧса призма; граньяс да бокъяс призмалӧн.

ВИТӦД ВО

І ЮКӦН (40 час)

Прӧстӧй юкӧнъяс. 
Юкӧнъяслӧн числитель да знаменатель. Юкӧнлӧн вежсьӧм, кор ыдждӧ либӧ чинӧ числитель либӧ знаменатель. Юкӧнӧс преобразуйтӧм (чинтӧм: юкӧнлысь выраженньӧсӧ ичӧтджык доляясӧ вежӧм, шуам, 3/5 — 6/10). Правильнӧй да неправильнӧй юкӧн. Быдса лыдпасӧс исключитӧм неправильнӧй юкӧнысь. Смешаннӧй лыдпасӧс неправильнӧй юкӧнӧ пӧртӧм.

Геометрическӧй материал. 
Веськыдпельӧса призма грань да бокъяс призмалӧн. Призмаӧс паськӧдӧм. Призмаӧс чертитӧм. Призма поверхносьтлысь ыджда вычисляйтӧм. Веськыдпельӧса призмалысь объёмсӧ мурталӧм.

ІІ ЮКӦН (40 час)

Прӧстӧй юкӧнъяс. 
Юкӧнъясӧс содталӧм да чинталӧм, кодъяслӧн ӧткодь кратнӧй знаменательяс. Содтӧм да чинтӧм юкӧнъясӧс быд сикаса знаменательяскӧд (прӧстӧй случайяс). Кужны корсьны медічӧт кратнӧй (ӧтувъя знаменательяс).
Прӧстӧй юкӧнъясӧс быдса лыдъяс вылӧ ӧктӧм да юкӧм. Лыдпасъяслӧн формула.

Быдса лыдъяс. 
Кыдзи вежсьӧ сумма, разносьт, произведенньӧ да частнӧй, кор вежсьӧ лыдыс, коді пырӧ действийӧас.

Геометрическӧй материал. 
Окружносьт да круг. Круглӧн центр, диаметр да радиус.

ІІІ ЮКӦН (50 час)

Прӧстӧй да даса юкӧнъяс.
Быдса лыдпасъясӧс прӧстӧй юкӧнъяс вылӧ ӧктӧм. Корсьны быдса лыдъяслысь прӧчент (ӧктӧм даса юкӧн вылӧ).
Быдса лыдпасӧс кутшӧмкӧ юкӧн вылӧ ӧктӧм. Корсьны быдса лыдпас сійӧ юкӧн серти.
Корсьны быдса лыдпас серти прӧчент.

Геометрическӧй материал. 
Окружносьт кузьталӧн кутшӧм соотношенньӧ диаметр да радиускӧд. Окружносьтӧс юкӧм 2, 4, 6 да 3 ӧткодь юкӧн вылӧ. Чертитны, окружносьтӧн пӧльзуйтчӧмӧн, квадрат, правильнӧй квайтпельӧсаӧс да куимпельӧсаӧс.
Тӧдмӧдны прӧчентнӧй транспортиркӧд. Вӧчавны кругӧвӧй диаграммаяс прӧчентнӧй транспортир отсӧгӧн.

ІV ЮКӦН (40 час)

Прӧстӧй да даса юкӧнъяс.
Даса юкӧнъясӧс даса юкӧнъяс вылӧ ӧктӧм да юклӧм. Ӧктӧм да юклӧм прӧстӧй юкӧнъясӧс прӧстӧй юкӧнъяс вылӧ (прӧстӧй случайяс).
Прӧстӧй юкӧнъясӧс даса юкӧнъясӧ пӧртӧм. Даса юкӧнӧс прӧстӧй юкӧнӧ пӧртӧм. Результатъяссӧ сетӧм доляӧ округлитӧмӧн.
Вежны прӧстӧй юкӧнӧс дасаӧ да мӧдарӧ. Действийӧяс пӧрадок да скобкаяс.

Геометрическӧй материал. 
Веськыдпельӧса му участокъяс мурталӧм. Веськыдпельӧса му участокъяслысь планъяс чертитӧм.
Кужны применяйтны условнӧй (топографическӧй) знакъяс съёмка дырйи. Медпрӧстӧй военно-глазомернӧй съёмка рельефлысь.



МАШИНА ТЕХНИКА ПАСЬКАЛӦМ

ВОДЗКЫВ

Неважӧн вӧлі арталӧма, механическӧй двигательяслӧн выныс 30-ысь унджык став му пасьталаас олысь (уджавны вермысь) йӧз вынысь. Тайӧ ӧтиторйыс нин петкӧдлӧ, кутшӧм ыджыд бур сетӧ машиннӧй техника ӧнія овмӧслы.
Ассьыс оласногсӧ да став колӧмъяссӧ бурмӧдӧм могысь морт босьтӧ природалысь вынсӧ машинаясӧн. Природалысь вынсӧ босьтны кутісны уна ногъясӧн: парӧвӧй, электрическӧй, газӧвӧй да мукӧд пӧлӧс машинаясӧн. Мортлысь уджсӧ найӧ ёна кокньӧдӧны: бергӧдлӧны станокъяс, лэпталӧны грузъяс, новлӧдлӧны поездъяс да парокодъяс. Став механическӧй выныс му вылас лоӧ сымында, быд мортлы кӧ сетам комын механическӧй «рабӧс», найӧ вермасны вӧчны уджсӧ машинаяс мында жӧ.
Машинаясӧн морт вермӧ ветлыны кос вывті, ваӧд, уна сё пӧв ӧдйӧнджыка да кокньыдджыка. Мукӧд машинаясыс вӧчӧны сэтшӧм удж, кутшӧмӧс эськӧ мортыд ки помсьыс некор эз вермыв вӧчны: гырысь кранъяс кокньыда лэпталӧны паравозъясӧс да с. в.
Ӧні мортыд машинаясӧн пондіс вермыны му пытшкысь перйыны кӧрт руда; машинаясӧн жӧ рудаясысь вӧчӧ быдсяма уджалан кӧлуйяс. Машинаясӧн жӧ морт уджалӧ му. Машинаясӧн жӧ морт вӧчӧ кӧртысь, пуысь, ватаысь, вурунысь да мукӧд торъясысь быдсяма торсӧ, мый сылы колӧ. Машинаясӧн жӧ вайӧны фабрикаясӧ сырьё, рабочӧйяслы сёян да мукӧд торъяс.
Бӧръя сё воӧ машиннӧй техника вӧчис ыджыд воськов водзӧ. Машинаясӧн уджалӧм содӧмкӧд тшӧтш содіс удж производительносьт, мӧд ногӧн кӧ шуны, сійӧ жӧ выннас продукциясӧ пондісны вӧчны машина помысь ёна унджык, мыйта верман вӧчны тайӧ жӧ выннас ки помысь.
Босьтам кымынкӧ тӧдчанаджык петкӧдласъяс.
150 воӧн (ХVІІІ нэм джынсянь империалистическӧй войнаӧдз) 400 грамм печкӧм вылӧ мыйта пӧраыс мунліс, сійӧ чиніс 700 пӧв. Киӧн вурсигӧн ӧти минутӧ верман 50-ысь вурыштны, а машинаӧн 1500-ысь, либӧ 30 пӧв унджык. Ӧні сулея вӧчан машина дорын уджалӧны 4 рабочӧй да вӧчӧны сы мында жӧ сулея, мыйта 90 уджалысь вӧчлісны киӧн уджалігӧн. Татшӧм жӧ тор тыдалӧ мукӧд удж отрасльясын. Сӧмын машиннӧй техника под вылын вермисны быдмыны ыджыд удж производительносьта гырысь предприяттьӧяс. Босьтам кӧть Фордовскӧй завод, сійӧ ӧти уджалан лунӧн лэдзӧ 10 сюрс автомобиль. Татшӧм предприяттьӧяс вермисны быдмыны сӧмын машиннӧй техника панас вылын.
Тайӧ нэмыс шусьӧ машина нэмӧн. Ӧнія пӧраӧ он вермы индыны некутшӧм отрасль, кӧні эськӧ эз уджавны машинаясӧн: кинокартина вӧчӧмсянь мӧс лысьтӧмӧдз да картупель керӧмӧдз — ставсӧ вӧчӧны машинаӧн. Сьӧкыд аддзыны кӧть кутшӧмкӧ вӧчӧмтор, кодӧс вӧчигӧн эськӧ эз ужавны машинаӧн. Босьтам кӧть ассьыным паськӧмнымӧс, мӧлӧт, стеклӧ либӧ нига, — ставсӧ вӧчӧма машинаӧн либӧ вӧчӧма машинаӧн вӧчӧм материалъясысь.
Машиннӧй техникакӧд ӧттшӧтш быдмӧ да ёнмӧ мортлӧн ас олан условийӧяс вылас ыджыдалӧмыс, сійӧ этшаджык пондӧ повны ывлавыв явленньӧясысь. Машина быдмӧмкӧд чинӧ кипомса уджлӧн да морт вынлӧн тӧдчаналуныс. Ӧнія рабочӧйлӧн уджыс век ёнджыка да ёнджыка мунӧ машинаясӧн да мукӧд техническӧй приспособленньӧясӧн веськӧдлӧм гӧгӧр. Татшӧмӧдз техника быдмытӧдзыс мортлы лоис мунны зэв кузь туй. Машина медводзысь вӧчӧмлӧн да сійӧ паськалӧмлӧн историяыс зэв кузь.

1. РОДӦВӦЙ ОБЩЕСТВОЛӦН ТЕХНИКА

Первобытнӧй морт

Первобытнӧй морт олӧма дзик пемӧсъяс моз жӧ, ставнас сійӧ вӧлӧма дзик ывлавыв вын улын. Оліс мукӧд пемӧсъяс моз жӧ: пиньяс, кияс да кокъяс кындзи некутшӧм тор эз вӧв. Омӧль торъясысь да гырысьджык врагъясысь найӧ мездысьлісны сӧмын пышъялӧмӧн; лёк зверъяс уськӧдчылігӧн водзсасисны куш киясӧн да пиньясӧн. Куш киясӧн найӧ ветлывлісны сёянла, кыявлісны лэбачьясӧс да зверъясӧс. Куш киясӧн жӧ перъявлісны вужъяс, кӧйдысъяс да плодъяс. Воддза йӧз, пемӧсъяс моз жӧ овлісны битӧг, сы понда ассьыныс перйӧм сёянсӧ сёйлісны ульӧн (путӧг).
Ывлавывкӧд тышкасьӧмын медводдза йӧз зэв омӧля вӧлі вооружитчӧмаӧсь. Сэки унджык зверъясыс морт дорысь вӧлісны вынаӧсьджык. Налӧн ёсьджыкӧсь дай ёнджыкӧсь вӧлісны пиньясныс да гыжъясныс. Ӧдйӧ пышъялӧм вӧснаныс да шоныд кучикъяс вӧснаныс вермисны овны ыджыдджык кӧдзыдъяс вылын. Зэв омӧля овсис важ олысьяслы, найӧ ньӧти эз вӧвны «природа саръяс» кодьӧсь. Но морт торъяліс пемӧсъясысь да воис сэтшӧм ыджыдӧдз, лӧсьӧдіс аслыс сэтшӧм олӧм, кутшӧмӧс некутшӧм звер оз тӧд.

Мукӧд пемӧсъясысь мортлӧн торъялӧмыс

Природаын ассьыс ыджыдтуйсӧ морт шедӧдіс уджалан кӧлуйӧн, уна сикас уджалан торъясӧн, инструментъясӧн, машинаясӧн да мукӧд торъясӧн уджалӧмӧн. Ас олӧмас да уджас морт лӧсьӧдӧ да применяйтӧ быдсяма сикас техническӧй приспособленньӧяс, медся прӧстӧйсяньыс да медся сложнӧйӧдзыс. Уджалан кӧлуй вӧчӧмыс да найӧс используйтӧмыс медся ёна торйӧдӧ мортсӧ мукӧд пемӧсъясысь.
Уджалан кӧлуй вӧчны оз вермыны некутшӧм зверъяс ни, лэбачьяс. Ми тӧдам, лэбачьяс аслыныс вӧчалӧны позъяс, мазіяс позъясаныс сюся чукӧртӧны ма; кодзувъяс новлӧдлӧны ёна сьӧкыд торъяс да лӧсьӧдӧны аслыныс паськыд да лӧсьыд оланінъяс; ӧблезянаяс мукӧддырйиыс тышкасьӧны изъясӧн, сійӧн жӧ поткӧдлӧны ӧрешки тусьяссӧ сёян вылӧ. Но некод на эз аддзыв, мый кодзувъяс кодйӧны мусӧ кӧрт зыръясӧн да новлӧны сьӧкыд торъяссӧ тележкаясӧн, мый ӧблезяна кужӧ вӧчны аслас киӧн кутшӧмкӧ уджалан кӧлуй, мӧлӧт либӧ кокан.
Став пемӧсъясыс перйӧны сёян-юаннысӧ ас выннаныс: пиньясӧн, лапаясӧн, нырӧн да. Морт уджалӧ аслас вӧчӧм да техническӧй орудийӧяс отсӧгӧн. Аслас уджас да олӧмас сійӧ век корсьӧ да лӧсьӧдалӧ выльджык да бурджык усовершенствованнӧй ӧруддьӧяс, инструментъяс да машинаяс. Со мый понда и мортӧс шуӧны ӧруддьӧ вӧчысь пемӧсӧн.
Мортлӧн мукӧд пемӧсъясысь торъявны заводитчӧмыс либӧ ӧруддьӧсӧ вӧчавны босьтчӧмыс нюжаліс уна сюрс во чӧж. Тайӧ пӧрасяньыс морт олӧмын уджалан кӧлуй бурмӧм да паськалӧмлӧн тӧдчанлуныс век ёнджыка пондіс паськавны. И ӧні быд пӧлӧс йӧзлӧн мусяр пасьтаас, кутшӧм кӧть улын найӧ эз сулавны, став искусственнӧя вӧчалӧм торъяс ӧні босьтӧны решающӧй значенньӧ уджалан кӧлуй паськӧдӧмын. Вӧра местаясын йӧзлӧн олӧмыс медсясӧ черӧн уджалӧм сайын. Ӧд абу прӧста войвыв районъясын паськалӧма зэв уна пӧслӧвичаяс да поговоркаяс.
«Чернад став му пасьталаӧдыс мунан, — чер быд уджын медколана тор».
«Чер кӧмӧдӧ да пасьтӧдӧ».
«Чертӧг абу плӧтник».
Миян ӧнія кадын став йӧзыслӧн олӧмыс топыда йитчӧма машиннӧй техникакӧд.

Медводдза уджалан кӧлуй вӧчавны босьтчӧм

Кутшӧмӧсьджык вӧлісны медводдза уджалан кӧлуйясыс? Медводдза уджалан кӧлуйыс вӧлі прӧстӧй бедь да лӧсьӧдыштӧм из. Тайӧ орудийӧясыс мортыдлы сюрӧ вӧлі быдлаысь да сійӧн мортыд содтӧ вынсӧ мукӧд пемӧсъяс дорысь. Изйӧн да паличӧн морт мездысьліс лёк зверъясысь да сійӧн жӧ ветлывліс кыйсьыны, корсьны аслыс сёян. Бӧрвылас тайӧ беддьыс да паличыс пондісны ӧтувтчыны, бедь помас пондісны крепитавны лэчыд дорыша изъяс, беддьыслысь ӧтар помсӧ вӧчны кызӧсджык, вӧчавны шыблалан дубинкаяс, ёсь пома паличьяс, лэчыд дорыша изъяс да с. в.
Татшӧм ӧружйӧясыс миянлы ӧні кажитчӧны зэв прӧстӧйӧн, но важ олӧмас вӧлісны зэв колана торъясӧн. Медводдза татшӧм ӧружйӧ вӧчӧмыс вайӧдіс йӧзсӧ ӧнія ыджыд сложнӧй машинаяс вӧчӧмӧдз.
Медводзын морт велаліс корсьны аслыс ӧруддьӧсӧ природаын артмӧм дась ӧруддьӧясысь, шуам из либӧ бедь. Бӧрвылас сійӧ велаліс найӧс лӧсьӧдыштавны, вӧчны бурджыкӧн.
Тӧдӧмысь, выль тор вӧчалӧмъяс тані эз вӧвны, шуам, ёсь пома бедь либӧ воча изйӧн жугӧдӧмысь артмӧм лэчыд дорыша из тор. Ставыс найӧ артмывлісны дзик прӧста мӧвпыштлытӧг. Но тайӧ гӧгӧрвотӧм уджсяньыс бӧрвылас пондісны вӧчны татшӧм прӧстӧй ӧружйӧяссӧ тӧдӧмӧн. Тӧдӧмысь, медводдза ӧруддьӧястӧ эз вӧчавлыны кӧртысь либӧ алюминийысь. Вӧчавлісны сэтшӧм матеръялъясысь, кодъяс шедісны мортыслы природасьыс дасьӧн: ӧткымынлаын из, мукӧдлаас пу, лы, природаса стеклӧ да мукӧд торъяс.
Тайӧ матеръялъясысь морт велаліс аслыс вӧчавны искусственнӧй ӧружйӧяс: пуртъяс, черъяс, мӧлӧтъяс да с. в. Татшӧм медводдза ӧруддьӧ колясъяссӧ позьӧ аддзыны му пытшкысь, мыйяс зэв бура висьталӧны важ йӧзлысь олӧмсӧ.
Тӧдӧмысь кольӧма нин уна сюрс вояс, кодыр морт медводдзаысь ӧтилаӧдіс пу воропсӧ изйысь вӧчӧм тувкӧд да тадзнас вӧчис аслыс медводдза из чер. Колис уна нэм медводдза прӧстӧй ӧружйӧӧс усовершенствуйтӧм вылӧ, сійӧс бурмӧдӧм да торъя ужъясӧ индӧм вылӧ. Из торйысь, сійӧс неуна лӧсьӧдыштӧмӧн, пондісны вӧчавны пуртъяс, кандрасъяс, шылаяс, напилӧкъяс; пу бедь помӧ из либӧ лы садитӧмӧн вӧчлывлісны шыяс, дротикъяс, стрелаяс, мӧлӧтъяс, черъяс да коканъяс; вӧчавлісны кӧрзинаяс, рӧгӧжаяс.
Медся ыджыд вермӧмторйӧн первобытнӧй мортлӧн лоӧ биӧн вӧдитчыны заводитӧм.

Би шедӧдӧм

Искусственнӧя би шедӧдӧм ӧнія кадӧ ньӧти оз кажитчы сьӧкыд торйӧн. Ӧні весиг быд велӧдчысь вермӧ висьтавны, мый сотчигӧн артман шоныд да югыд лоӧ сотчантор сынӧдса кислородкӧд ӧдйӧн ӧтувтчӧм ради. Но сійӧ, кодӧс ӧні тӧдӧны челядь, неважӧн на став йӧзыслы вӧлі «сизим печатя нига пиын». Зэв тырмана лоӧ висьтыштны, мый истӧгӧн пондісны вӧдитчыны сӧмын на сё во сайын.
Кутшӧм бур сетӧ йӧз олӧм пӧвстӧ би, тӧдӧны быдсӧн. Думыштлӧй сӧмын сэтшӧм тор, мый му вылас биыс оз ло. Сэки бура гӧгӧрвоан сылысь коланлунсӧ ӧнія техникаын, керкаяс шонтӧмын да югдӧдӧмын, сёянъяс пуӧдӧмын да с. в. Важ сюрӧмторъяс висьталӧны, мый йӧзыс кужисны шедӧдны бисӧ зэв нин важӧн да ӧні му сяр пасьталаас он вермы аддзыны весиг ӧти места, кӧні эськӧ эз вӧдитчыны да эз тӧдны би.
Оз позь бура шуны, важӧн-ӧ да кутшӧм условйӧясын медводдза мортыс эз понды пышйыны бисьыс, кыдзи и мукӧд пемӧсъяс, а босьтіс бисӧ аслыс колӧм вылӧ. Позьӧ сӧмын гӧгӧрвоны, мый бисӧ йӧзыс медводзнас босьтлісны дасьӧс, чардбиӧн ӧзйӧм пуясысь, вӧр сотчанінъясысь да с. в.
Бӧрвылас найӧ велалісны бисӧ видзны кусӧдлытӧг, сэсся дыр мысти пондісны перйыны бисӧ асьныс быдсяма пӧлӧс би шедӧдан торъясӧн. Би шедӧдан способъясыс вӧлісны уна пӧлӧс йӧзлӧн уна ногаӧсь, но ставсӧ найӧс позьӧ вӧлі юкны кык пельӧ: ӧтиыс — бисӧ перйӧны кык пу воча ниртӧмӧн, мӧдыс — воча кык из кералӧмӧн (кучкалігӧн). Кыкнан би перъян ногъясыс лоисны уджалігӧн.

2. РЕМЕСЛЕННӦЙ ТЕХНИКА

Морт лоӧ сэтшӧм пемӧсӧн, коді вӧчӧ уджалан кӧлуй. Сійӧ век вӧлі дай лоӧ ыджыд обществоясӧн олысь пемӧсӧн.
Ачыс мортыс ни, сылӧн пӧльясыс ни некодыр эз овлыны ӧткӧн, а овмӧдчавлісны пырджык гырысь артельясӧн. Кыдзи ӧтка морт, сідз жӧ некымын морта йӧзчукӧр, природа вынкӧд вермасьны оз вермыны. Ӧтувйӧн олігӧн йӧзыс ӧтвылысь тышкасьӧны природа выныскӧд, ӧтвылысь бурмӧдӧны ассьыныс олӧмсӧ да быдногӧн отсалӧны ӧта-мӧдныслы.
Техника медводз чужигӧн йӧзыс овлісны ӧта-мӧдсьыныс торйӧн, торъя чукӧръясӧн. Чукӧр пытшкас торъя йӧзлӧн эз вӧв некутшӧм собственносьт, ставнас уджавлісны ӧти пӧлӧс удж. Ӧтвылысь ветлывлісны кыйсьыны, сідз жӧ ӧтвылысь кыйисны чери, видзисны асьнысӧ гырысь лёк зверъясысь, лӧсьӧдавлісны аслыныс оланінъяс улӧ пещераяс да с. в.
Тайӧ вӧлі сэкся овмӧс стройса йӧзлӧн ӧтувъя отсасьӧм. Тайӧс шуӧны родӧвӧй коммунизмӧн.
Уджалан кӧлуй бурмӧдӧмкӧд тшӧтш кокняліс мортлӧн олӧмыс. Общественнӧй группаяслӧн ыдждаыс паськаліс. Унджык уджсӧ важмозыс жӧ уджавлісны век ставӧн ӧтвылысь, но на пиысь кокньыдджык уджъяссӧ — кучик вӧчӧм да дозмукъяс вӧчавны вермисны некымын морта чукӧрӧн. Родӧвӧй общинаын тадзӧн чужис удж юклӧм да пансис родӧвӧй общинаяс костын обмен (вежласьӧм).

Ремеслӧлӧн паськалӧм

Тадзикӧн ми аддзам, природа вынкӧд тышкасьӧ оз ӧти морт, а дзонь общество. Уджалан кӧлуйяслӧн тӧдчаналуныс паськалӧ став обществоас. Та понда, уджалан кӧлуйяслӧн вежсьӧмыс нуӧдӧ ас бӧрсяыс став общественнӧй олӧм вежсьӧмӧ.
Водзӧ вылӧ техника быдмӧм да удж юклӧм патриархальнӧй община пытшкын вайӧдісны инструментъяс да посни станокъяс (мӧлӧт, пила, чер, пӧльтчан мехъяс, кипомся печканъяс да мельничаяс) вӧчалӧмӧдз. Татшӧм уджалан кӧлуйнас оз нин став уджалысь йӧз чукӧръясыслы тшӧтш ков уджавны, вермӧ уджавны сӧмын ӧти морт да вӧчны уна удж. Удж юклӧм нӧшта ёнджыка пондіс паськавны.
Ньӧжйӧникӧн пондісны лоавны ремесленникъяс — кутшӧмкӧ тор бура вӧчавны кужысьяс. Кӧрта удж вылын уджалысьяс пӧвстын лоисны татшӧм ремеслӧяс: руда перйысьяс, дорччысьяс, слесаръяс; пуа уджын лоисны: столяръяс, плӧтникъяс; лоалісны — печкан, кыан, вурсян да мукӧд пӧлӧс ремеслӧяс. Татшӧм уж юксьӧм заводитчӧм ради да обмен заводитчӧм ради родӧвӧй общинаыс воши, лоис частнӧй собственносьт, лоисны озыръяс да гӧльяс (классъяс): уна му ас кианыс кутысьяс, крестьяна, ремесленникъяс, купечьяс да с. в.
Древньӧй Россияын медводдза ремесленникъяс пондісны лоавны Х–ХІ нэмъясын. Новгородса летописецлӧн эм гижӧд, кӧні индӧма, мый 995ʼ воясӧ Новгород карын вузасьӧмны гырничьясӧн. Тайӧ гижӧдсьыс позьӧ аддзыны, мый Новгородын тайӧ пӧраас уджалӧмаӧсь нин гырнич вӧчысьяс (гончаръяс).
Киевса мӧд гижысь гижӧдысь тыдалӧ, мый Киевын жӧ ХІ нэмын уджалӧмаӧсь ремесленникъяс горт вӧчалысьяс. 1092ʼ воын Киевын вӧлӧма зэв повальнӧй висьӧм. Горт вӧчысьяс юӧртӧмаӧсь летописечлы, мый найӧ 3 тӧлысьӧн вузалӧмаӧсь 7 сюрс горт (гроб). Тайӧ индӧд сертиыс позьӧ бура гӧгӧрвоны, мый горт вӧчысь ремесленникъяслӧн уджыс ёна нин вӧлі паськалӧма, ремесленникъяс уджалӧмаӧсь ньӧбӧм материал вылын да вузавлӧмаӧсь ассьыныс вӧчӧм торнысӧ.
ХVІ–ХVІІ нэмъясӧдз Московскӧй государствоын ремеслӧ ёна нин паськаліс. Москва карын ӧні на эмӧсь улича кресталанінъяс, кодъясӧс шуӧны сэкся ремеслӧ нимнас, мыйясӧн вузасьлывлісны тайӧ местаясас сійӧ кадӧ. Шуам: Гончарнӧй улича, Рогожскӧй, Овчиниковскӧй, Холщевӧй да мукӧд.
Тӧдӧны вӧлі сідз жӧ калужскӧй да гороховецкӧй пуа кӧлуйяс, волгасайса шляпаяс да гынкӧмъяс, ярославскӧй да костромскӧй дӧраяс, нижегородскӧй, новгородскӧй да тверскӧй дӧрӧм да слесарнӧй вӧчӧм торъяс.

Ремесленникъяслӧн инструментъяс

Уна пӧлӧс специальносьта ремесленникъяс лоӧм ёна отсаліс инструментъяс паськалӧмлы, усовершенствуйтӧмлы, бурмӧмлы. Кужысь мастеръяс-специалистъяс лӧсьӧдалісны ассьыныс уджалан кӧлуйнысӧ сійӧ удж дорас, кӧні найӧ ёнджыкасӧ ужалісны. Сідз кӧ, ремесленникъяслӧн уджавны велалӧмкӧд тшӧтш бурмисны налӧн инструментъясыс. Воддза прӧстӧй полаясӧс пуа уджын уджалысьяс, столяръяс, каменщикъяс да слесаръяс пондісны лӧсьӧдавны торъя уджъяс вылӧ. Сапӧг вурысь ордын емӧн уджалӧм лоис дзикӧдз мӧд нога ки помысь кыысь да паськӧм вурысь удж дорысь. Сідз жӧ вежласисны мукӧд инструментъяс, шуам шыран, пурт, мӧлӧт, кльӧщи да с. в.
Тайӧ каднас, кор став уджыс муніс ки помысь, ёна паськалісны уджалан посни станокъяс — печкан, кыан, тӧчитчан да мукӧд. Тайӧ жӧ кадас вӧлі лӧсьӧдӧма машинаяслысь медтӧдчана часьтъяссӧ. Быд пӧлӧс ужъяс вылын да быд кадӧ уджалігӧн ремесленникъяс велалісны пӧльзуйтчыны рычагӧн, кыръя плоскосьтъясӧн, тувъясӧн винтъясӧн, шестерняясӧн, блокъясӧн да. Машина вӧчӧмӧдз тасянь коліс зэв нин этша, сӧмын коліс вӧчны ӧти шаг.

Прӧстӧй машинаясӧн уджалӧм

Ремесленниклӧн инструментъясыс кӧть и уна пӧлӧсӧсь вӧлісны, сӧмын найӧӧн уджавныс век на лоис ки помысь. Ремесленниклӧн уджыс век коли кипомса уджӧн. Став уджсӧ производствоас нуӧдіс мортыс ачыс да уджсӧ бура вӧчӧмыс ставнас вӧлі кужӧмлун, ӧдӧб да вын сайын. Машинаӧн уджалан производствоын став тайӧ уджсӧ вӧчӧ машина, природа вын отсӧгӧн. Мортлы сӧмын колӧ веськӧдлыны машинанас, видзӧдны машина уж бӧрсяыс.
Машинаясӧн уджалӧмыс заводитчис ремеслӧ ёнджыка паськалӧм бӧрын. Медводдза машина вӧліс применитӧма горнӧй делӧын. Горнӧй делӧ тайӧ кадын нин вӧліс ыджыд производствоӧн, паськавнысӧ пондіс медводзын. Горнӧй делӧын машиналӧн коланалуныс торъя нин ыджыд. Медым нуӧдны удж пыдын му пытшкын колӧ сэтчӧ уна йӧз: колӧны руда новлысьяс, руда перъялысьяс, техническӧй сооруженньӧяс, ва качайтанъяс да с. в.
Горнӧй предприяттьӧяс сідз жӧ зэв водз заводитісны ӧтилаӧдны сырьё перйӧмсӧ да сырьё обработайтӧмсӧ. Шахтаясысь ва лэптан уджын, руда дрӧбитӧмын да посньӧдлӧмын вӧлі применитӧма машинаяс. Медводзысь волі вӧчӧма прокатнӧй станъяс. Ремеслӧ ёна паськалігӧн жӧ лоисны ваӧн да тӧлӧн уджалан мельничаяс.
Машиннӧй производстволӧн тӧдчаналуныс ремеслӧ быдмигӧн вӧліс зэв ичӧт. Сӧмын ремесленнӧй производство пытшкас быдмисны сійӧ условийӧясыс, кодъяс бӧрвылас вайӧдісны став овмӧсас машиннӧй революцияӧ.

3. КАПИТАЛИСТИЧЕСКӦЙ ОБЩЕСТВОСА ТЕХНИКА

Медым гӧгӧрвоны, кутшӧм условйӧясын чужис да ӧдйӧ пондіс быдмыны машиннӧй техника, колӧ видзӧдлыны ХVІ–ХVІІІ нэмъясса олӧм вылӧ. Тайӧ каднас ремесленнӧй производство кыптіс ёна вылӧдз. Карса ремесленнӧй производство кыптіс сэтшӧм вылӧдз, мый тӧварыс тайӧ производствосьыс эз сӧмын понды паськавны меставывса рынокъясын, но ёна пондіс паськавны ылыс районса рынокъясӧ и. Кор вӧлі аддзӧма Америка, Индия да Лунвыв Африка, сэки вузасьӧмыс нӧшта нин кыптіс, паськӧдіс ассьыс мирӧвӧй значенньӧсӧ. Уна страна, кыдзи Англия, Франция да Нидерланды, лоисны зэв ёна вузасьысь да промышленнӧй странаясӧн. Зэв ӧдйӧ быдмисны каръяс. Кыксё воӧн Европаын йӧзыс содіс кык мындаӧдз.
Ньӧти абу дивӧ, мый рынок паськалӧм ради пондіс ковны тӧварыс ёна уна. Тайӧ тӧварсӧ, кытчӧдз вермис, сетлісны карса ремесленникъяс. Сӧмын тайӧ дыр нюжавны эз вермы. Воис сэтшӧм кад, колана мында тӧварсӧ посни ремесленнӧй производство вӧчны эз понды вермыны. Ачыс экономическӧй обстановкаыс ёна пондіс корны карса промышленносьтлы удж производительносьт кыпалӧмсӧ, тайӧ промышленносьтыслысь ковмис лӧсьӧдны выль техника. Тайӧ колӧмсӧ удовлетворитіс машина лоӧм.

Машинаӧн уджалан условйӧяс лоисны нин

Машина йылысь медводз даннӧйясыс воӧны ХІ нэмын, кодыр вӧлі вӧчӧма валяльнӧй машина. Тайӧ машинаыс вӧлі уджсӧ вежӧ 24 мортлысь. ХVІІ нэмын медводзысь вӧчисны ленточнӧй машина — мельнича. Зэв водз вӧлі сідз жӧ изобретитӧма парӧвӧй машина. Став тайӧ машинаясыс кольлісны некодлы тӧдтӧмӧн, эз паськавны сэкся йӧз пӧвстӧ либӧ лӧсьӧдӧмторсӧ изобретательыслысь пазӧдлісны, эз лэдзны тайӧ уджсӧ нуӧдны водзӧ, вӧтлавлісны изобретательяссӧ асланыс изобретенньӧ понданыс каръясысь (кӧні сійӧ оліс).
Медводдза изобретенньӧяс некытчӧ паськавтӧг колявлісны дзик сійӧн, мый тайӧ кадас машинаясыс эз на сэтшӧм ёна ковны. Мукӧд изобретенньӧясыс кольлісны бумага вылын. Сэкся техникаыс эз вермы вӧчны чертёж вылын вӧчалӧм машинаяссӧ. ХVІІІ нэм кежлӧ, кор ремеслӧлӧн техникаыс пондіс ёна кыптыны, кодыр выль механизмъяслӧн коланлуныс паськаліс, сӧмын сэк вӧльысь машиналӧн значенньӧыс паськаліс.
ХVІІІ нэмын эз сӧмын быдмы машиналӧн коланлуныс, кыптіс тшӧтш машина вӧчны позянлуныс и. Опыт да наука вайӧдісны, мый сложнӧй механизмъяс вӧчӧм лоис верманаӧн. Ремеслӧ лӧсьӧдіс колана опытнӧй мастеръяслы кадр, кодъяс вермисны вӧчавны ёна сложнӧй машинаяс. Вузасьӧмысь, колонияясӧс грабитӧмысь да крестьянаӧс эксплуатируйтӧмысь пыр шедӧдісны аслыныс ыджыд капиталъяс, озырлун, а машинаясӧн уджавны босьтчӧмӧн найӧ вермисны босьтны нӧшта ыджыд прибыль. Вузасьысьяс ки улӧ шедӧм гӧльмӧм крестьяна да ремесленникъяс вӧлісны сійӧ ловъя пемӧсъясӧн, кодъясӧс капиталистъяс кыдз гажныс вермисны уджӧдны асланыс фабрикъясын да заводъясын.

Мануфактуралӧн коланлуныс

Киӧн уджалан посньыдик производствосянь машиннӧй уджӧ вуджигӧн зэв ыджыд роль ворсіс мануфактура. Мануфактураӧн вӧлі шуӧны гырысь капиталистическӧй предприяттьӧяс, кӧні уджыс мунліс медалӧм йӧз вынӧн да кипомся уджӧн. Производствоса средствоясыс, шуам, стрӧйбаяс, инструментъяс да матеръялъяс, мануфактураын вӧлісны кӧзяин — капиталист ки улын, но уджыс дзоньнас на муніс ки помысь. Техника боксянь кӧ, мануфактура вӧлі ремеслӧкӧд ӧтвылнаын: мануфактураын уджалысь рабочӧйяс ремесленникъяс моз жӧ уджалісны ки помысь.
Мануфактуралӧн бурлуныс ремеслӧ дорын сӧмын сійӧ, мый мануфактураын инструментъяссӧ да уджалан вынсӧ используйтісны мӧд ногӧн. Ремесленникъяс кӧ уджалісны ӧтнаныс либӧ ӧти-кык морта отсасьысьясӧн, мануфактураын уджалісны уна дас да сё морт. Та понда мануфактура кыптіс зэв ёна, ремесленникъяслы вӧтчыны мануфактура бӧрся эз ло вын серти.
Зданньӧысь, инструментъясысь, ломтӧмысь да югыдысь мануфактураса кӧзяинлӧн пондісны лоны ыджыд вичмӧмъяс.
Мануфактураын жӧ уджсӧ вӧлі техническӧя юклӧма торъя уджъяс вылӧ: быд уджалысь вӧчӧ торъя удж. Быд торъя уджалысь тадзнас эз бырӧд пӧрасӧ весьшӧрӧ ӧти инструмент дінсянь мӧд инструмент дорӧ ветлӧм вылӧ да тадзӧн кыпӧдіс ассьыс удж продуктивносьтсӧ.
Татшӧм ногӧн удж котыртӧмыс тӧдчымӧн кыпӧдіс производстволысь удж производительносьтсӧ.
Мануфактураын удж юклӧмыс вайӧдіс рабочӧйясӧс медпрӧстӧй механическӧй действийӧясӧ; топӧдны да паськӧдны шыран, лэптыны да лэдзны мӧлӧт, кучкавны ӧти местаӧ, шӧравны, вундавны ӧти пӧлӧс форма да с. в. Ӧні колӧ сӧмын механизм дінас лӧсьӧдны инструмент да сылы тшӧктыны вӧчны ӧткодь движенньӧяс, кодӧс войдӧр вӧчлывлісны ки помысь уджалысьяс.

Мыйӧн торъялӧ машина инструментысь?

Маркс шуӧм серти, машина торъялӧ инструментысь сійӧн, мый машина «аслас инструментъясӧн вӧчӧ сэтшӧм жӧ уж, мый вӧчӧ сэтшӧм жӧ инструментъясӧн ки помысь уджалысь рабочӧй». Босьтам кӧть вурсян машина. Ми аддзам, тайӧ машинаясыс быдӧн босьтісны уджалан инструментсӧ рабочӧй киысь (ем, коса, вартан чап да мукӧд). Войдӧр тайӧ инструментъяснас уджавлісны рабочӧйяс, а ӧні уджалӧ машина. Машинаӧн шуӧны оз двигательяс пондаыс дай делӧыс абу инструментъяс лыд сайын: двигательӧн вермас лоны весиг морт, а машинаыдлӧн инструментыс вермас лоны ӧти либӧ сюрс мындаӧдз. Колӧ тӧдны, кӧні тайӧ инструментыс — уджалысь киын либӧ лӧсьӧдӧма механизмӧ.
Мый тайӧ збыль вылӧ тадзи, бурджык лоас видзӧдлан кӧ печкан машиналысь историясӧ.

ПЕЧКАН МАШИНАЛӦН ДА КЫАН СТАНОКЛӦН ИСТОРИЯ
ПРОМЫШЛЕННӦЙ ПЕРЕВОРОТ

Важ дырся печкӧм да кыӧм

Паськӧм лӧсьӧдӧмын медводдза техникалӧн водзӧ мӧдӧдчӧмыс заводитчӧ первобытнӧй мортсянь на. Тайӧ ӧд и гӧгӧрвоана: мортыдлӧн вылысса куыс зэв омӧль. Паськӧмӧн, оланінъяс лӧсьӧдалӧмӧн да мукӧд торъясӧн йӧзыс важсянь нин зэв ёна вермасисны видзны асьнысӧ кӧдзыдысь да природаса мукӧд влиянньӧясысь. Мортлӧн медводдза паськӧмыс вӧлі звер куысь да гырысь пу коръясысь. Ёна бӧрӧ кольӧм йӧзлӧн ӧні на ещӧ эмӧсь паськӧмъясыс звер куясысь. Кодыр йӧзыс велалісны кыны турун идзасъясысь да ньӧръясысь кӧрзинаяс, сетьяс да мукӧд тор, сэк жӧ заводитчисны кыны дӧраяс.
Кыдзи йӧзыс воисны чӧрсӧн печкӧмӧдз — оз тӧдны. Думайтӧны, мый медводзынсӧ печкылӧмаӧсь чунь вылӧ каттьӧмӧн, а бӧрвылас пондӧмаӧсь каттьыны бедьтор вылӧ. Кӧть кыдзи сійӧ эз ло, а му пытшкысь ми аддзалам медводдза чӧрсъяссӧ важ йӧзлысь Азияысь, Африкаысь да Америкаысь.
VІІІ–ІХ нэмъясын кымын Индияын печкисны нин самопралкаӧн. Печкан техника кыптӧмын тайӧ вӧлі ёна ыджыд воськов. Самопралкаӧн печкигӧн чӧрссӧ бергӧдлӧ кӧльӧса, а оз ки. Татшӧм кипомса станокнас печкигӧн печкысьыс ӧти кинас веськӧдлӧ шӧртсӧ, а мӧд кинас (либӧ кокнас) бергӧдлӧ машиналысь кӧльӧсасӧ. ХІV нэм гӧгӧрын Индияысь самопралкасӧ нуӧмаӧсь итальянечьяс, а 100–150 во бӧрын татшӧм машинаыс паськыда паськаліс став Европа пасьталаас.
Нӧшта водзджык на кипомса печкан дорысь вӧлі тӧдӧны кипомса кыан станок. Тайӧ станокыс вӧлі ёна нин паськалӧма йӧз пӧвсӧ 3–4 сюрс во сайын ӧнія кадӧдз на.
Сійӧ кадсяньыс, кор волі медводзысь применитӧма удж вылын чӧрс, бӧрвылас — кыан станок да самопралка, йӧзыс велалісны уджавныс да вӧчавны тканьяссӧ быдсяма матеръялъясысь: вурунысь, хлопокысь, шабдіысь, шӧвкысь. Кыӧм лои зэв ыджыд искусствоӧн. ІХ нэмын Индияӧ волісны арабскӧй путешественникъяс. Найӧ висьтавлӧны, мый тайӧ каднас сэні печкывлӧмаӧсь нин сэтшӧм вӧсниа, тайӧ тканьсьыс вӧчӧм платтьӧыс тӧрӧ вӧлӧм венчайтчан чунькытш пыр. ХІV–ХVІІ нэмын зэв ёна паськаліс печкан да кыан ремеслӧ. Вузӧс вылӧ уджавлісны дзонь каръяс да районъяс. Тайӧ тканьяссӧ вӧчалан инструментъясыс ХVІІІ нэмӧдз кольлісны век важ кодьӧсь, кутшӧмӧс вӧлі босьтӧма азияса важ йӧзлысь — китаецъяслысь, индусъяслысь, арабъяслысь да.

Медводдза механическӧй станок лӧсьӧдысьяс

Киӧн уджалан станокӧс механическӧй станокӧн вежны медводдзаысь босьтчылісны ХVІІІ нэмын. 1630ʼ воясӧ Германияын, Данциг карын вӧлі вӧчӧма машина, коді ӧтпырйӧн лэдзӧ 4–6 лента. Тайӧ машинасӧ вӧлі шуӧны ленточнӧй мельничаӧн. Маркс шуӧм серти тайӧ ленточнӧй мельничаыс вӧлі печкан да кыан машинаяслы предшественникӧн. Но купечьяс да ремесленникъяс ёна повзисны выль машина лӧсьӧдӧмысь, тайӧ машинаыс рӧзӧритас ки помысь кыысьясӧс. Татшӧм ленточнӧй машина — мельничаӧн уджалӧмсӧ купечьяс да ремесленникъяс тшӧктӧм серти карса сӧвет дугӧдіс да ленточнӧй машина изобретитысьӧс шуисны гусьӧникӧн джагӧдны да шыбитны ваӧ.
Тайӧ жӧ пӧраас Лейден карын (Германияын) вӧчисны нӧшта бур кыан машина. Тайӧ машинасӧ нӧшта бура вӧліс усовершенствуйтӧма да ӧтпырйӧн вӧлі лэдзӧ 40–50 лентаӧдз. Позументщикъяс кыпӧдісны бунт да карса управленньӧыс дугӧдіс тайӧ машинанас уджалӧмсӧ. Тайӧ машинасӧ нӧшта на кӧсйылісны пыртны уджӧ мукӧд каръясын, но паськавны вӧляыс некӧн эз вӧв да лоис эновтчыны. Босьтам кӧ, зэв бура синмӧ шыбитчанатор: Гамбург карын (Германияын) татшӧм машинасӧ сотісны йӧз син водзын, а 1685ʼ воын вӧлі германияса императорлӧн лэдзӧма торъя приказ, мыйӧн вӧліс дугӧдӧма машинаӧн уджалӧмсӧ став Германия пасьталаыс.
Сэки машинатӧгыс уджалысьясыслӧн вӧчӧм тӧварыс вӧлі тырмымӧн да, сы понда ёнджыкасӧ шӧрт печкан машина вӧчӧм вылас колӧмыс эз вӧв. Вӧлісны сэтшӧм йӧз, кодъяс корсисны туй сложнӧйджык техникаӧ, сӧмын налӧн кӧсйысьӧмъясыс колисны весьшӧрӧ. Крутӧя вежсьӧмыс тані лоис ХVІІІ нэм заводитчӧмсянь.

Кыысьяслы эз тырмы шӧрт

ХVІІІ нэмын 60-ӧд воясӧ став сырьё вӧчӧмыс, шуам, зуалӧм да сыналӧм, печкӧм, кыӧм да краситчӧм — быдлаын нуӧдсьывліс сӧмын ки помысь. Уджалан инструментъяс вӧлісны зэв прӧстӧйӧсь, ставсӧ вӧлі вӧчӧма пуысь. Кыысьяс да печкысьяс инструментъяссӧ вӧчавлісны асьныс.
Печкан да кыан промышленносьт паськалӧмкӧд тшӧтш паськаліс тканьӧн да шӧртӧн вузасьӧм. Немецкӧй, голландскӧй да медся нин английскӧй кыысьяслӧн тӧварыс муніс медся ылыс странаясӧ, медся ылыс местаясӧдз.
Кодыр ХVІІІ нэмнад зэв ёна кыптіс ситеча тканьяс вылӧ колӧмыс, кипомса кыан станокӧ лӧсьӧдісны лэбалысь (летучӧй) чӧлнӧк. Тайӧ чӧлнӧксӧ лӧсьӧдӧмыс тӧдчымӧн кыпӧдіс кысьысьяслысь уджсӧ. Кыӧм да печкӧм костас лоис зэв ыджыд кост: печкысьясыс эз пондыны вермыны печкыны шӧртсӧ тырмӧмӧн усовершенствуйтӧм станок вылын кысьысьяслы. Быд кысьысь вылӧ вӧлі воӧ 8–10 печкысьӧн, а век на зэв уна вӧлі оз тырмы шӧртыс. Зэв тшӧкыда уджалӧм пыддиыс кысьысь рабочӧйлы ковмывліс котравны печкысьяс дорӧ, корсьны печкӧм шӧрт.
Печкӧм вӧлі мунӧ зэв ньӧжйӧ. Печкан уджыс аслас ньӧжмыдлуннас надзмӧдіс став текстильнӧй промышленносьтсӧ водзӧ мунӧмсьыс. Кӧсйылісны лӧсьӧдны печкыны кык ручнӧй станокӧн ӧти мортлы, сӧмын таысь нинӧм эз артмыв: эз вӧв сэтшӧм морт, коді эськӧ вермис веськӧдлыны торйӧн кыкнан кинас кык станокын шӧрт печкӧмӧн.
Вот тані и ковмис сэтшӧм машина, коді вермис эськӧ веськӧдлыны да гартны унджык шӧрт ӧтпырйӧн. Печкан машинаыд ковны пондіс сэтшӧма, мый 1761ʼ воын англияса ремеслӧлӧн да искусстволӧн обществоыс восьтіс конкурс медбур печкан машина вӧчӧм вылӧ. Общество кӧсйысис медбур машина вӧчысьлы сетны 50 фунт стерлинг (500 шайт гӧгӧр) премия, «коді вӧчас бурджык машина, коді эськӧ печкис шабді кудельсьыс, пышкысь, хлопокысь либӧ вурунысь ӧтпырйӧн 6 шӧртӧдз, да мед тайӧ уджыс муніс квайт морт отсӧгӧн.»
Конкурс восьтысьяс эз вермыны артыштны сійӧс, кутшӧм переворот вермис вӧчны став производствоас да общественнӧй овмӧс пӧвстас печкан машина вӧчӧмыс. Найӧ эз тӧдны и сійӧс, мый куимсё во сайын найӧ конкурс восьтытӧдз на печкан машинасӧ вӧліс вӧчӧма нин.

Печкан машина

Техника кыптӧмлӧн историяыс эз нин ӧтчыд петкӧдлы, мый весиг ӧти ыджыд изобретенньӧ эз вӧв аддзӧма сӧмын ӧти морт уджӧн. Мӧдарӧ, став ыджыд изобретенньӧяссӧ вӧчисны уна йӧз уджӧн да дыр кадӧн (нэмъясӧн). Татшӧм жӧ вӧлі делӧыс печкан машина вӧчӧмкӧд. Тайӧ эз пет дзик дасьӧн кутшӧмкӧ ӧти морт юрысь, а тайӧ вӧлі уна йӧз да уна вося удж результатӧн.
Бӧрвылас аддзисны инженер, доктор, гижысь, художник — итальянеч Леонардо да Винчи — бумагаясысь дзикӧдз эштӧдӧм проект нёль чӧрсӧн печкан машиналысь. Тайӧс сылӧн вӧлі лӧсьӧдӧма ХV ӧд нэмын. Ужавлӧмаӧсь-ӧ татшӧм машинанас — оз тӧдны.
1730–1740ʼ воясӧ печкан машина изобретитӧм вылын уджаліс англичанин Джон Уайт. Сылы удайтчис вӧчны кымынкӧ чӧрса станок; тайӧ станокас шӧртыс кыскыссис куим пара цилиндр кодь валикъясӧн, кодъяс вежисны мортлысь кипомса уджсӧ. Ачыс Уайтыс кувсьыс дзик тӧдтӧмӧн, но сылысь вӧчӧмторъяссӧ босьтісны мукӧдъяс да бӧрвылас Уайт уджлӧн тыдаланлуныс вӧліс зэв ыжыд.
Уайт кулӧм бӧрын печкан машина усовершенствуйтӧм вылын уджалісны Пуль Леви да Томас Гейс (англичанинъяс). Но печкан машина вӧчӧмысь кывсян славаыс веськаліс Джемс Харгривслы, Аркрайтлы да Кромптонлы.
Медводдза машинаӧн, мыйӧн медводзысь пондісны печкыны, вӧлі англияса кыысь Джемс Хагривслӧн машина. Тайӧ машинасӧ сійӧ вӧчис 1764ʼ воӧ да нимтіс аслас Дженни ныв нимнас. «Дженни» машина вӧлі вӧчӧма 8 чӧрс, а уджавны машина дінас колӧ вӧлі сӧмын ӧти мортлы. Татшӧм машина дінас печкысьыс веськыд кинас бергӧдлӧ махӧвӧй кӧльӧсасӧ, а шуйга кинас веськӧдлӧ машина уджнас, шӧрт мунӧмнас да. «Дженни» машина вылын печкыны вӧлі кокньыдджык кипомса самопралка дорысь. Тайӧ машина вылас шӧртыс гартчис дай веськӧдлыссьыс ачыс, ӧти чӧрссянь мӧд чӧрсӧ каттьысьӧмӧн.
Кор кипомса станок вылын печкигӧн шӧртсӧ ковмис веськӧдлыны аслыс печкысьыслы, Харгривс машина вылын вӧлі вежӧма сійӧс воропа вешъясяна пу пластинкаӧн. Бӧрвылас Харгривс аслас машинаас вайӧдіс чӧрс лыдсӧ 16-ӧдз.
«Дженни» машина зэв ӧдйӧ пондіс паськавны печкан уджын. Мӧд ногӧн олӧмыс мӧдіс Харгривслӧн. Харгривс машина вӧчӧм бӧрын печкысьяс шызисны, выль машинаыд повзьӧдіс найӧс, мырддис налысь печкан уджсӧ. Печкысьяс жугӧдлісны Харгривслысь став керкасӧ, жугӧдлісны печкан машинасӧ, а аслыс Харгривслы лоис пышйыны карсьыс. Харгривс куліс кутшӧмкӧ больничаын, корысьӧн.
Первойяссӧ кажитчӧ, мый Харгривслӧн лӧсьӧдӧм машинаын вежсьӧмыс зэв ичӧт вӧліс. Збыль вылассӧ абу тадзи. Харгривслӧн «Дженни» машина зэв ёна вӧлі торъялӧ самопралка дорысь. Самопралка вӧчтӧдз печкывлісны чӧрсӧн. Тані чӧрсыс вӧлі рабочӧй киын да став уджыс налӧн муніс ки помысь. Сы бӧрын печкысь киысь чӧрсыс вуджис самопралкаӧн гартӧм вылӧ, но джын уджыс, шуам шӧрт веськӧдлӧм да кудельсӧ кыскалӧм, важ мозыс на век колисны печкысь киӧ. Харгривслӧн изобретенньӧыс став тайӧ кипомса уджсӧ сетіс машиналы. Тайӧн став печкан уджсӧ вӧлі механизируйтӧма.
Харгривс бӧрын кольлі сӧмын бурмӧдыштны да содтыны инструмент лыдсӧ, мыйясӧн уджаліс сылӧн машинаыс. Куим во бӧрын, 1767ʼ воын, механикаӧн занимайтчысь парикмахер Аркрайт (англичанин) вӧчис печкан машина, кодӧс нимтіс ватернӧн. Аркрайтлӧн машинасӧ вӧлі бурмӧдӧма Уайт машина дорысь бурджыка да уджаліс сылӧн машинаыс ваӧн бергалана кӧльӧсаӧн (сы понда и нимсӧ сетіс сылы «ватерн», ватерн кывйыс миян ногӧн лоӧ «ва»).
Аркрайт машинаын тырмытӧмторйыс вӧлі сійӧ, мый машинаыс шӧртсӧ печкӧ кӧть ёнӧс, сӧмын шӧртыс артмис зэв кыз. Татшӧм кыз шӧртсьыд вӧсни дӧратӧ кыны некыдз он вермы. Харгривслӧн машинаыс эськӧ печкис шӧрттӧ вӧсниӧс, но эз вӧв сэтшӧм ён. Кыкнан машинаыслысь тырмытӧмторсӧ бырӧдіс аслас изобретенньӧӧн Кромптон (англичанин). Самуэль Кромптон ӧтувтіс Харгривс да Аркрайт машинаяслысь каретаяссӧ да нимтіс ассьыс выль изобретенньӧсӧ мюль-машинаӧн («мюль» лоӧ «сорас»). Мюль-машина шӧртсӧ гартіс вӧсниӧс дай ёнӧс. Кутшӧм вӧлі тайӧ машинаыслӧн производительносьтыс, позьӧ аддзыны сыысь, мый ӧти ыджыд ужалысь морт аслас отсасьыськӧд мюль-машина водзсасис 100–200 кипомса печкысьяскӧд. 1792ʼ воын мюль-машина вӧлі уджалӧ 900 чӧрсӧн.

Механическӧй кыан станок

Печкан уджӧ машинаӧс сувтӧдӧм ёна чинтіс производстволысь шӧрт тырмытӧмсӧ. Шӧртлӧн доныс та понда пондіс чинны. Кыӧм дӧраыс лоис донтӧмджык йӧзыслы босьтнысӧ. Дӧрасӧ ньӧбавны пондісны ёнджыка. «Печкӧм тырмытӧмлӧн» эз коль некутшӧм след. Мюль-машина вермис печкыны 200 пӧв унджык кипомса самопралкаӧн печкӧм дорысь.
Но кыан уджлӧн техникаыс век на колис важ кодьыс. Кыдзи вӧлі «Дженни» машина дырйи, сидз жӧ и мюль-машина дырйи, кыысьяс век на кыисны кипомса станокъяс вылын. Водзвыв кӧ кыан промышленносьтыс сулавліс печкӧм шӧрт абутӧм вӧсна, ӧні сійӧ пондіс сулавны кыӧм ньӧжйӧ мунӧм вӧсна. Киӧн кыан станокъяс эз пондыны вермыны кыныс машинаӧн печкӧм шӧртсӧ да тайӧ ёна сулӧдіс, ньӧжмӧдіс дӧра кыӧмсӧ. Кыан техникаӧс усовершенствуйтӧмлӧн коланлуныс сувтіс медся нин ёся.
Кыан машиналӧн вӧчасногыс печкан машина дорысь вӧлі ёна сьӧкыдджык, сложнӧйджык. Тані колӧ вӧлі механизируйтны зэв уна пӧлӧс удж. Уна изобретательяс ужавлісны тайӧ кыан машинасӧ изобретитӧм вылын, но некодлӧн немтор эз артмыв. Ӧтилӧн, шуам, машинаыс уджаліс ньӧжйӧн, мӧдлӧн чӧлнӧкыс джӧмдаліс, коймӧдлӧн шӧрт оригӧн машинаыс эз сувтлы да с. в. Но бӧрвылас 1787ʼ воӧ татшӧм машинасӧ вӧлі вӧчӧма. Сійӧс вӧчис англияса поп Каркрайт. 1804ʼ воӧдз тайӧ кыан машинасӧ вӧлі сэтшӧма бурмӧдӧма, мый сійӧ вермӧ вӧлі вежны ас уджнас 40 кипомса кыысьӧс.
Кыан машинаӧс Хоррексӧн да Робертсӧн (англичана) бурмӧдӧм бӧрын, кыан удж механизируйтӧм зэв ёна пондіс паськавны. 1813ʼ воын Англияын уджаліс 2400 кыан машина, а кызь во бӧрын кыан машиналӧн лыдыс лоис 180 сюрс. Ӧнія пӧраын му сяр пасьтаас уджалӧ уна миллион кыан станок да уна сё миллион механическӧй чӧрс.

Фабричнӧй система лоӧм

Машиннӧй выль техникаӧс пырысьтӧм-пыр босьтісны ас кианыс купечьяс, мануфактураӧн владейтысьяс да озыр ремесленникъяс. Найӧ лӧсьӧдалісны кыан машинаяссӧ ыджыд зданньӧясӧ, а бергӧдлан вын пыдди уджӧдісны пемӧсъясӧс либӧ уджалісны ва кӧльӧсаясӧн. Шӧркодя ӧтка ремесленникъяс ньӧбны татшӧм дона машинаяссӧ да сырьёсӧ эз вермыны. А кодъяс вӧліны озырӧсь, найӧ машиналысь бурлунсӧ используйтісны медводз да ставнас.
Машинаӧн печкан производство уна пӧв содтіс удж производительносьтсӧ да чинтіс шӧртлысь асшӧр донсӧ. Босьтам кӧть, 1788ʼ воын 400 грамм шӧрт печкӧм вӧлі сувтӧ 12 шиллинг (6 шайт гӧгӧр), а 1830ʼ воӧдз тайӧ чиніс ӧти шиллингӧдз (50 урӧдз). Производство вылын зэв ичӧт рӧскод вӧчӧмӧн да рабочӧйясӧс дыр уджӧдӧмӧн (14–16 часӧдз), рабочӧйяслы зэв ичӧт удждон мынтӧмӧн фабрикантъяслы воис зэв ыджыд прибыль. Гырысь предприяттьӧяс быдмисны, кыпалісны зэв ӧдйӧ.
Важӧн кӧ печкывлісны сӧмын ки помысь, ӧні тайӧ уджыс ёнджыкасӧ нуӧдсьӧ машинаӧн. Машиналӧн уджыс пондіс вештыны кипомса уджӧс, станок вылын кыысьясӧс да печкысьясӧс, пӧртіс найӧс пролетарийясӧ. Фабрикаса производстволы кыптыны ёна отсаліс парӧвӧй машинаӧс двигатель пыдди лӧсьӧдӧм. Парӧвӧй машинаӧн двигатель пыдди уджавны босьтчӧм нӧшта на ёна отсаліс кипомса уджӧс машинаӧн вежӧмлы. Парӧвӧй машинаӧн уджавны босьтчӧм кипомса удж вылын машиналысь вермӧмсӧ дзикӧдз закрепитіс.

Промышленнӧй переворот

ХVІІІ нэмын печкан машина вӧчӧмсянь промышленносьтын лоис дзонь переворот. Промышленносьтын машинаӧн уджалӧм быд уджын лоис господствующӧйӧн, коді вайӧдіс бӧрнас общественнӧй строй вежсьӧмӧдз.
Кыдзи вӧлі висьталӧма водзынджык, печкан машина да механическӧй кыан станок лоӧм бӧрын мануфактура тӧвар вылӧ доныс зэв ёна пондіс усьны. Тӧвар вылӧ ичӧт дон лӧсьӧдӧмӧн капиталистъяс паськӧдісны важ рынокъяссӧ да лӧсьӧдалісны выль рынокъяс. Промышленносьт вузасьӧм да капитал ӧдйӧ быдмӧмкӧд сэтшӧм жӧ ӧдйӧ быдмис пролетариатлӧн кадръяс.
Ремесленникъяс да рабочӧйяс машина вылӧ видзӧдісны зэв лёка. Машиннӧй производство ёна гӧльмӧдіс найӧс да чорзьӧдіс эксплуатация. Сы понда уна во чӧж ӧтилаын да мӧдлаын вӧчавлісны бунтъяс, жуглавлісны дзонь фабрика корпусъяс, машинаяс да. Ленточнӧй машина вӧчӧмлы паныд позументщикъяс бунт йылысь висьтавлім нин. Татшӧм бунтъясыс вӧвлісны и мукӧдлаын.
ХVІІ ӧд нэм заводитчигӧн голландияса ӧти морт вӧчӧма Лондон кар дорӧ тӧлӧн уджалан вӧрпилитан установка. Чернорабочӧйяс да пильщикъяс кыпӧдӧмны бунт да жугӧдлӧмны тайӧ установкасӧ (машинасӧ). 1758ʼ воӧ вӧліс вӧчӧма ыж шыран машина. Тайӧ машинаыс уджалӧ вӧлі ва вынӧн. Сюрсъясӧн йӧзыс колисны уджтӧмӧсь. Найӧ кыпӧдісны бунт да тайӧ машинаяссӧ сотісны. Англияын татшӧм нога бунтъясыс тайӧ кадас ёна паськавлісны. ХІХ нэмын кыпӧдчигъяс дырйи жугӧдлывлісны медсясӧ парӧвӧй кыан станокъяс, весиг тайӧ пырис историяӧ «луддитъяс» движенньӧ нимӧн (Лудд рабочӧй нимӧн). Бунтъяс дорысь на унджыкысь вӧлісны ӧтувъя шыасьӧмъяс машинаясӧн уджалӧм дугӧдӧм йылысь. 1789ʼ воӧ сетӧм ӧти протестын волі гижӧма:
«...Печкан машинаяс ради олӧмыс омӧльтчис. Найӧ бырӧдісны помӧдз печкысьяслысь уджсӧ, печкысьяслысь уджсӧ мырддисны. Збыльысь ӧд, сійӧ йӧзыслысь, кодъяслӧн тайӧ уджсьыс кындзи немтор абу, лоис налысь мырддьӧма ставсӧ, мыйӧн олісны найӧ ӧнӧдз».
Рабочӧйяс эз тӧдны, кӧн тані збыль помкаыс. Найӧ пыр чайтісны мыжаӧн машинаӧс, а эз сійӧ йӧзсӧ, кодъяс киын тайӧ машинаыс. Тайӧ мӧвпсӧ гӧгӧрвоисны ёна бӧрын.
Промышленносьтлӧн ӧдйӧ паськалӧмыс эз помась сӧмын текстильнӧй промышленносьтын. Ми аддзылім нин печкан машинаысь да кыан станокысь, кыдзи найӧ ӧта-мӧдсӧ ӧддзӧдісны, отсалісны мукӧд производство отрасльяслы. Текстильнӧй промышленносьтын машинаа удж паськалӧмыс отсаліс став производствоыслы да та пыр став общественнӧй оласногыслы.
Печкан машина да механическӧй кыан станокъяс паськалӧм понда ковмисны механическӧй двигательяс да выль нога машинаяс. Тайӧ машинаяссӧ вӧчалӧм вылӧ ковмис уна кӧрт да ыргӧн. Кӧрт да ыргӧн рудникъяс паськалісны 100 пӧв. Металлургиялы да парӧвӧй машиналы ковмис зэв уна ломтысян, пескӧн ломтысьӧмысь лоис вуджны из шом перйӧмӧ. Промышленносьтлӧн да вузасьӧмлӧн быдмӧмыс тӧдчымӧн паськӧдіс грузъяс новлӧм да восьтіс туй транспорт механизируйтӧмлы. Машиннӧй техникаын выль достиженньӧяс паськалісны став овмӧс пасьталаас. Татшӧмӧсь вӧлісны сійӧ лоӧмторъясыс, кодъяс лоисны печкан машина лӧсьӧдӧм понда.

5. КЫДЗИ АРТМИС МЕХАНИЧЕСКӦЙ ДВИГАТЕЛЬ

Ловъя двигательяс

Морт киын ӧні эм зэв нин уна пӧлӧс быдсяма механическӧй двигательяс. Кыдзи висьталӧма нин вӧлі, тайӧ двигательясыслӧн ӧтувъя выныс му сяр пасьтаас лоӧ 30 пӧв унджык йӧз уджалан вын дорысь. Вӧвлі сэтшӧм пӧра, кор двигатель пыдди мортыс уджавліс ачыс. Шуам сэтшӧм уджъяс: новлісны да лэптавлісны сьӧкыд груз, кыскавлісны суднояс да мукӧд сьӧкыд ужъяс вӧчсьывлісны морт вынӧн.
Раммӧдӧм пемӧсъяслысь вынсӧ медводзын вӧлі используйтӧма сьӧкыд торъяс да му уджалан кӧлуй кыскалӧмын. Эз на сэтшӧм важӧн Волга ю кузя баржаяс кыскавлыны бурлакъяс. А Японияын да Китайын ӧні на каръясӧд экипажъяссӧ кыскалӧны йӧз вынӧн.
Древньӧй Египетын да Грецияын нӧшта шӧр нэм гӧгӧрын на моревывса суднӧяс ветлывлісны сӧмын веслӧясӧн уна дас либӧ сё мортӧн сынӧмӧн.
Древньӧй Римын кужлісны лэптавны юясысь васӧ ва лэпталан кӧльӧсаясӧн. Васӧ найӧ кыпӧдлісны муяс киськалӧм вылӧ. Кӧльӧсаяссӧ бергӧдлісны рабъяс вынӧн. Рабъяс бергӧдлісны асланыс туша сьӧктананыс тшупӧдысь тшупӧдӧ тувччалӧмӧн. Неуна вежсьыштӧмӧн ХІХ нэмӧдз оліс татшӧм кӧльӧсаыс горнӧй уджын.
Зэв ыджыд пу барабан пытшкӧ дасъясӧн йӧртавлісны медалӧм уджалысьясӧс либӧ мыж понда сюрӧм йӧзӧс. Найӧ уръяс моз котравлісны тайӧ барабан пытшкас. Пышъялӧмӧн сетісны двигательнӧй вынсӧ барабанлы рудникъясысь ва лэпталӧм вылӧ.

Ва вына двигатель

Техникалӧн паськалӧмыс да ыжыд вына двигатель колӧм ради ёна пондісны ковны механическӧй двигательяс. Ловъя «моторӧс» вежан медводдза двигательӧн вӧлі ва кӧльӧса. Ва кӧльӧсаясӧн кужисны уджавны Азияын да Древньӧй Грецияын уна во миянӧн во лыд арталӧмӧдз. Медводзын тайӧ кӧльӧсаыс уджаліс ва сетӧм вылын: пуысь вӧчӧм кӧльӧсаыс бергалӧ ва визувтан выныскӧд тшӧтш да кыпӧдӧ васӧ вылӧ кӧшкодьясӧн. Татшӧм ва кӧльӧсанас уджалӧмысь вуджисны вододвигательнӧй кӧльӧсаӧ. Тайӧ кӧльӧсаыс вермӧ сетны вынсӧ быдсяма пӧлӧс удж вылӧ.
Пошвеннӧй, средобойнӧй да подливнӧй кӧльӧсаясӧн йӧзыс велӧдчисны используйтны визувтан да тшупӧдӧн усян валысь вынсӧ. Татшӧм двигательяслысь вынсӧ мукӧддырйиыс вайӧдлывлісны 100 либӧ унджык вӧв вынӧдз. Уджалан вын донтӧмлун ради ва двигательясӧн уджалӧмыс паськавліс зэв ньӧжйӧ, пызь изан мельничаясысь кындзи водзӧ ниӧти эз мун. Ремеслӧ бурджыка паськалӧм бӧрын ва вынӧн бергалан кӧльӧсаясӧн уджалісны быд удж вылын. ХІV–ХV нэмын вӧлісны нин ва вынӧн уджалан вӧрпилитан установкаяс, ва вынӧн уджалан молотобойкаяс, металл вундалан пуртъяс, токарнӧй да писькӧдчан мельничаяс, пӧльтчанъяс да мукӧд торъяс.

Тӧв вынӧн уджалан двигатель

Тӧв вынӧн уджалан двигательӧс вӧлі вӧчӧма ёна сёрӧн ва вынӧн уджалан кӧльӧса дорысь. Тӧлӧн уджалан мельнича вӧчӧмсӧ европаса йӧзӧн вӧлі босьтӧма асыввывса йӧзъяс ордысь, сӧмын ХІІІ либӧ ХІV нэмын. Тайӧ пӧраас тӧлӧн уджалан двигательясӧс уж вылӧ пуктӧмыд вӧлі зэв ыжыд воськолӧн. Тӧв вынӧн уджалан мельничаяслы эз ковны юяслӧн визувтан ваяс, шоръяс, некутшӧм сложнӧй сооруженньӧяс да мукӧд гырысь уджъяс нуӧдӧм. Сійӧс позьӧ вӧлі стрӧитны быд эрда местаӧ.
Тӧв мельнича зэв ӧдйӧ пондіс паськавны, ёнджыкасӧ пызь изан уджын, градвыв пуктасъяс вӧдитӧмын да. 1917ʼ воын Россия пасьтаын вӧлі лыддьыссьӧ тӧв вынӧн ужалан мельничаыс 170 сюрс гӧгӧр. Унаысь тӧв вына двигательясӧн уджавлісны мукӧд ужъяс вылын: пилитавлісны керъяс, качайтлісны ойдӧминъясысь ва (Голландияын) да мукӧдтор.
ХV–ХVІІІ нэмъясын зэв ёна уджавлісны тӧв вынӧн кос вывті ветлан двигатель, медся нин му уджалан двигатель, лӧсьӧдӧм вылын. Сӧмын став тайӧ кӧсйысьӧмъясыс кольлісны весьшӧрӧ, тӧв вынӧн ветлан «автомобильяс» да «тракторъяс» бурсӧ сетны эз вермыны.

Медводдза парӧвӧй приспособленньӧяс

ХVІІІ нэм заводитчытӧдз промышленносьт кыптіс зэв нин ёна. Ловъя, ва вынӧн ужалан да тӧв вынӧн уджалан двигательяс эз пондыны вермыны сетны овмӧслы тырмымӧн колана вынсӧ. Сёрнитны кӧ вавывса двигательяс йылысь, найӧс позьӧ лӧсьӧдавны сӧмын юяс да шоръяс дорӧ. Та понда мукӧддырйиыс абу выгӧднӧ лӧсьӧдны предприяттьӧяслы найӧс. Мӧд-кӧ, ыджыдджык двигатель лӧсьӧдӧм сувтӧ вӧлі зэв донӧн. Ва вынӧн да тӧв вынӧн уджалысь двигательяс эз пыр ӧтмоза вермывны уджавны: кор вежласьӧ тӧлыс, кор лӧнь, ньӧти тӧв руыс абу, юясыд косьмӧны да кынмӧны. Но кодыр промышленносьтыс вӧлі посни на, став татшӧм тырмытӧмторъяссӧ позьӧ вӧлі терпитны. Механическӧй двигательыс кӧ дугдас уджавны, сэки уджалысь йӧзыс венӧны ас выннаныс либӧ пемӧсъяс вынӧн, либӧ вуджлывлісны дзик кипомса удж вылӧ, кӧні двигательыс ньӧти оз ков.
Посньыдик овмӧсъясын гырысь двигательяс эз ёна ковны. Кымынкӧ дас во чӧж быдмис да паськаліс ва кӧльӧса вынӧн да тӧв вынӧн уджалӧм, кытчӧдз ачыс механическӧй двигательыс эз вайӧд гырысь предприяттьӧяс паськалӧмӧ. Гырысь предприяттьӧяслы колӧны вӧлі ыджыд вына двигательяс, кодъяс эськӧн уджалісны дугдывтӧг. Ва кӧльӧса ёна отсаліс гырысь производстволы да машиннӧй техника кок йылӧ сувтӧмлы, а ва вынӧн уджалысь двигательяс вын под вылын быдмӧм гырысь производство «орддис» ва вынӧн уджалысь двигательясӧс. Та понда колӧны вӧлі вынаджык да ыджыдджык выгӧдаа двигательяс, коді эськӧ вермис паськӧдны производствосӧ водзӧ.
Выль двигательяс медводз пондісны ковны горнӧй промышленносьтын. Горнӧй промышленносьтын жӧ медводзын пондіс уджавны парӧвӧй машина. Кыдзи тӧдам нин, рудникъясын да шахтаясын ужавны позьӧ сӧмын сэки, кор шахтаясысь грунтӧвӧй васӧ качайтӧны (лэпталӧны). Кымын пыдын шахтаыс, сымын ёнджыка сэтчӧ воӧ ва да сымын сьӧкыд сыкӧд вермасьны.
Тайӧ уджыс вӧлі зэв сьӧкыд торйӧн. Тайӧс позьӧ аддзыны сыысь, мый ХІV–ХVІІ нэмъясын уна дас морт да уна 100 вӧв быд шахтаын уджавлісны тайӧ удж вылас. Тӧдӧмысь, тайӧ ёна донсьӧдіс производствосӧ. Медся сьӧкыдторйӧн вӧлі сійӧ, мый татшӧм техниканас позьӧ вӧлі нуӧдны уджсӧ шахтаясад сӧмын сы пыднаын, кытысь вермисны лэптавны васӧ татшӧм жеб вына двигательяснад. Дзик та понда уна рудникъяс да шахтаяс лои эновтавны.
Горнӧй делӧын парӧвӧй машинаӧс пондісны уджӧдны ва лэптан насос пыдди. Парӧвӧй машина изобретитӧмыс муніс зэв кузя, мукӧд гырысь изобретенньӧяс моз жӧ. Парӧвӧй машина изобретитӧм вылын уджалісны зэв уна дас йӧз механикъяс.
Тӧдӧны, миянӧн кад арталӧмӧдз 212 во сайын грецияса математик Архимед вӧчлӧма парӧвӧй пушка, коді шыблалӧма 48 км сьӧктаа изъяс 1 километр сайӧдз. VІ нэмын Константинопольын вӧлӧма сэтшӧмтор: кутшӧмкӧ механик Антемий кӧсйылӧма взорвитны пар вынӧн суседыслысь керкасӧ. Сверлитан парӧвӧй машина да парӧвӧй пушка проект вылын уджаліс Леонардо да Винчи. 1698ʼ воын францияса физик Дионисий Папин вӧчис парӧвӧй машина, коді новлӧдліс судноясӧс. Тайӧ жӧ Папиныс 1706ʼ воын вӧчис парӧвӧй машина, коді вӧлі вермӧ лэптыны васӧ зэв вылӧдз.
Бӧрвылас 1705ʼ воын англияса дорччысь Ньюкомен вӧчӧма парӧвӧй машина, коді вермис кыпӧдны васӧ джуджыд шахтаясысь. Сӧмын тайӧ машинаыслы вӧлі колӧ зэв уна из шом. Ньюкоменӧн вӧчӧм насослы кӧть ломтысянторйыс колӧ вӧлі уна, сӧмын удж вылас тайӧ машинасӧ вӧлі применитӧма: тайӧ машинаыс васӧ шахтаясысь лэптынысӧ вермис воддза машинаяс дорысь кык пыднаысь. 1767ʼ воын сӧмын ӧти Ньюкасл кар район пасьтаын уджалісны 57 Ньюкомен машина.
Парӧвӧй насос ӧдйӧ паськалӧмыслы ёна мешайтіс сійӧ, мый сылӧн уджыс сувтӧ зэв донӧн. Ӧти вӧв вынӧн ӧти час уджалӧм вылӧ ӧні ломтысяныс мунӧ уна вылӧ 1/2 кг, Ньюкомен машинаӧ сы мында вын сетӧм вылас коліс 25 кг. Тӧдӧмысь, тайӧ нин петкӧдлӧ машинаыслысь омӧльлунсӧ.

Джемс Уаттлӧн парӧвӧй машина

Ньюкомен машина уджлӧн донӧн сувтӧмыс да из шом донсялӧмыс металлопромышленносьт вылӧ вӧлі ёна тӧдчӧны. Сыысь кындзи Ньюкоменлӧн насос петкӧдліс, мый сійӧ оз вермы лэптыныс васӧ ёна джуджыд шахтаясысь. Ковмис нӧшта ён двигатель.
Парӧвӧй машинаӧс дзикӧдз усовершенствуйтны удайтчис Джемс Уаттлы. Сылӧн вӧчӧм машинаыс тӧдчымӧн этша видзис ломтысянсӧ (из шомсӧ), тӧдчымӧн вӧлі вынаджык да вермис уджавны эз сӧмын насос пыдди, но быдсяма двигательяс пыдди. Медыджыд усовершенствованньӧӧн сылӧн вӧлі сійӧ, мый парыс Джемс Уатт машинаын кӧдзаліс эз цилиндрас, а торъя приборын, кодӧс шуӧны конденсаторӧн. Конденсаторкӧд цилиндрсӧ вӧлі йитӧма трубкаӧн. Та понда парыс вӧлі этшаджык бырӧ, ломтысянторйыс колӧ этшаджык. 1 вӧв вын вылӧ Уатт машинаын из шомыс колӧ вӧлі 5 пӧв этшаджык Ньюкомен машина дорысь.
Уатт машина ассьыс модельсӧ эштӧдіс 1765ʼ воын. Бӧрвылас тыдовтчис, мый сэк дырся англияса заводъяс эз вермыны вӧчны татшӧм машинаяссӧ (кӧть сійӧ пӧраас Англия вӧлі техника боксянь медводзын мунысь странаӧн). Медсьӧкыдторйӧн вӧліс цилиндр вӧчӧм. Найӧ цилиндрсӧ босьтчылісны вӧчны кӧрт листъясысь, сӧмын немтор эз артмы. Парыс цилиндрас эз ӧшйы. Коласъясӧдыс петӧ. Колӧ цилиндрсӧ вӧчны ӧти торъя кӧрт кусӧкысь сверлитӧмӧн вӧчӧмӧн. Англияын татшӧм приспособленньӧясыс, станокъясыс, некутшӧм заводын на эз вӧвны. Дас воысь на дырджык лоис виччысьны, медым тайӧ чертёжсӧ збыльысь пӧртны практикаӧ. Машиналӧн коланлуныс вӧлі зэв ыджыд. Уаттӧн панӧм уджӧ тшӧтш кутчысисны гырысь фабрикантъяс да бӧрнас машинасӧ вӧліс вӧчӧма.
Уатт машина вӧчӧмлӧн историяыс зэв бура петкӧдлӧ, мый быд выль изобретенньӧ олӧмӧ пӧртсьӧ воддза техника под вылын да производство вылын коланлун под вылын.
1776ʼ воын Уаттлӧн изобретитӧм машинаыс пондіс уджавны шахтаясын. Тайӧ машинаыс шахтовладелечьяслы сетіс производство вылын зэв ыджыд вичмӧм. Татшӧм машинанас позьӧ вӧлі васӧ качайтны медджуджыд шахтаясысь. Та бӧрын 1782ʼ воын Уаттлӧн вӧлі лӧсьӧдӧма валйӧн бергалана парӧвӧй машина, мыйӧн позьӧ вӧлі уджавны двигатель пыдди быд пӧлӧс удж вылын. Ӧнія парӧвӧй машинаяс лоӧны сӧмын бурмӧдӧм (усовершенствуйтӧм) Уатт машинаясӧн.

Иван Ползуновлӧн парӧвӧй машина

Пӧшти Уатткӧд ӧттшӧтш, нӧшта неуна водзджык на, парӧвӧй машинасӧ вӧлі изобретитӧма Иван Ползунов.
1760ʼ воын Алтайса горнӧй заводын (Сибырын) счетоводӧн уджалігӧн, Ползунов первой на кывліс мукӧд государствоса мастеръяс удж йылысь: Ньюкоменӧн вӧчӧм парӧвӧй насос йылысь. Кык во мысти Ползуновлӧн аслас нин вӧлі проект выль парӧвӧй машина стрӧитӧм вылӧ. Тайӧ проект сертиыс бӧрвылас Ползунов вӧчис машинасӧ аслас ки помысь.
Сибырса изобретательлӧн машинаыс Ньюкоменӧн вӧчӧм машина дорысь торъяліс кыдзи тэчасногнас, сідз жӧ и уджнас. Тайӧ машинаыс вӧліс Уатт машиналы образецӧн. Ползунов машинаын первойысь на вӧлі вӧчӧма зӧлӧтник, коді уджаліс цилиндр пытшкас да веськӧдліс пар воӧмнас. Тайӧ вӧлі зэв ыджыд бурторйӧн машина бурмӧдӧмын. Воддза парӧвӧй машинаяс вӧлі лӧсьӧдӧма насосӧн уджалӧм вылӧ. Ползуновлӧн машинаыс пондіс уджавны металл кисьтан пачьясӧ сынкӧд пӧльтан удж вылын.
Ползунов кулӧм бӧрын машинасӧ сылысь тшыкӧдісны да шыбитісны. Алтайскӧй промышленникъяслӧн сэки зэв уна вӧлі донтӧм крепостнӧй уджалысьяс да, машиннӧй техника кыпӧдӧм пондаыс найӧ ёнасӧ эз и тӧждысьны.

Парӧвӧй машиналӧн тыдаланлуныс

Водзын мунысь странаясса овмӧсъясын парӧвӧй машина медводзсяньыс асьсӧ петкӧдліс промышленносьтлы зэв коланаторйӧн. Парӧвӧй машиналӧн бурлуныс сійӧ, мый парӧвӧй двигательӧн уджавны позьӧ быд местаын, оз сӧмын ю дорын, кыдзи вавывса двигательясӧн, да оз ков повны лёк поводдяясыс, кыдзи тӧлӧн уджалан двигательясӧн уджалігӧн. Парӧвӧй машинаӧн позьӧ уджавны быд производство вылын, кӧні сійӧ ёнджыка выгӧднӧ либӧ кӧні матынджык ломтаныс. Парӧвӧй двигатель вермӧ ужавны дугдывтӧг дай сылысь вынсӧ позьӧ содтыны производстволы колана мындаӧдз.
Уаттӧн парӧвӧй машина вӧчтӧдз на гырысь производство вӧчис ыджыд воськов. Машинаяслӧн ӧдйӧ паськалӧмыс (печкан машина да мукӧд) корисны вына да дугдывтӧг уджалан ыджыд вына двигательяс. Ньӧти абу дивӧ, мый кымынкӧ дас во мысти парӧвӧй машинаяс босьтісны ас кианыс став производствосӧ.
Медводзын парӧвӧй машинаясӧс лӧсьӧдісны уджавны горнӧй да текстильнӧй промышленносьтӧ, кӧні машиннӧй техникаыс олӧмас пыртны заводитчис нин да кӧні производствоыс вӧлі ыджыдджык. Парӧвӧй мотор сетіс станокъяслы да машинаяслы тӧдчымӧн донтӧм вын да сетіс позьтас используйтны машиннӧй техникалысь став бурлунсӧ.
Парӧвӧй машинаӧн уна пӧлӧс уджъяс вылын пӧльзуйтчыны позьӧм восьтіс туй парӧвӧй двигательлы машинаяс вӧчалан уджӧ, ва сетан уджӧ да транспортӧ. Парӧвӧй машинаӧн уджалігӧн ковмис уна из шом, а асьсӧ машинасӧ вӧчны, ломтысянторйысь кындзи, ковмис нӧшта и кӧрт. Кӧрт руда ковмӧмыс восьтіс из шом да руда перъян уна рудникъяс.
150 во чӧжӧн парӧвӧй машина ёна бурмис да паськаліс. Босьтам кӧ, ХІХ нэм помасигӧн парӧвӧй двигательлы сы мында жӧ ломтысян видзӧмӧн, мыйта видзис Уаттлӧн машинаыс, уджас бурсӧ сетіс нин 13 пӧв унджык. Ӧнія парӧвӧй ӧткымын ён двигательяслӧн выныс 20 000 вӧв вын. 1924ʼ воӧ став му пасьталаса промышленносьтас да транспортас парӧвӧй машинаыслӧн выныс вӧлі 300 миллион вӧв вынысь на унджык.
Зэв колана нӧшта индыны, мый промышленнӧй переворот эз ло сӧмын парӧвӧй двигатель лӧсьӧдӧм понда, ӧти двигательысь мӧд двигательӧ вуджӧм понда, а ужалан машинаяс (печкан да кыан машинаяс) лӧсьӧдӧм понда. Тайӧ машинаясыс вежисны ремесленникъяслысь кипом уджсӧ. Парӧвӧй машина вӧлі ужалӧ ёна водзджык нин «Дженни» да мукӧд уджалан машинаяс изобретиттӧдз. Но сӧмын сійӧ кадсяньыс, кор пондісны уджавны уджалан машинаяс сэк жӧ лоис удж парӧвӧй двигательлы.

Парӧвӧй турбина

Медбӧръя воясӧ поршеня парӧвӧй машинаяскӧд зэв бура пондіс конкурируйтны парӧвӧй турбина. Парӧвӧй турбина — барабан, кодлӧн гӧгӧрас пӧлыньӧн тшӧкыда пукталӧма ичӧтик пӧвъяс (лопаткаяс). Тайӧ лопаткаяс вылас торъя трубкаясӧд (соплоясӧд) воӧ ыджыд вына струяӧн пар. Тайӧ парыс барабансӧ да валсӧ машинаяслысь бергӧдлӧ зэв ӧдйӧ, ӧти секунднас 500-ысь.
Парӧвӧй турбиналӧн парӧвӧй машина дорын бурлуныс вот мыйын. Поршеня машинаын поршень штокыс да шатуныс ветлӧдлӧны ӧтарӧ-мӧдарӧ. Сійӧ ӧтарӧ-мӧдарӧ ветлан визьсӧ кутӧм вылӧ выныс зэв уна мунӧ прӧста. Турбина бергӧдчӧ дугдывтӧг пыр ӧтарӧ да ӧткодя. Сыысь кындзи турбина двигательяс ичӧтик ыджданас вермӧны содтыны ассьыныс вынсӧ зэв ыджыдӧдз. Найӧ бергӧдлан ӧдсӧ вермӧны сетны тӧдчымӧн ыджыдӧс парӧвӧй машина дорысь.
Парӧвӧй турбинасӧ медводзын вӧлі вӧчӧма 1629ʼ воӧдз. Вӧчис италияса велӧдчӧм морт Бранка. Збыльвылассӧ турбинаӧс удж вылас индісны сӧмын 1884ʼ воын. Тайӧ кад кежлас лоисны нин, ӧти-кӧ, динамомашинаяс, кодъяслы колӧны вӧлі ӧдйӧ бергалана двигательяс, мӧд-кӧ, техникаыс вермис нин вӧчны турбиналы бурджык валъяс да кӧльӧсаяс, кодъяс повтӧг вермисны терпитны турбиналысь ӧдйӧ бергалӧмсӧ.
Ӧнія кадын эмӧсь 80 сюрс вӧв вына парӧвӧй турбинаяс. Турбинаясӧс, кыдз двигательясӧс, индалӧны удж вылас военнӧй судноясӧ да электростанцияясӧ.

Внутренньӧй сгоранньӧа двигатель

Парӧвӧй машина кӧть и сійӧс зэв нин ёна усовершенствуйтӧма, сылӧн эмӧсь бырӧдны позьтӧм тырмытӧмторъяс. Медводдза тырмытӧмторйӧн лоӧ сылӧн ыджыдыс да сьӧкыдыс. Мӧд-кӧ — уна бырӧдӧ ломтысян. Бур сетан удж парӧвӧй машиналӧн став бырӧдӧм вынсьыс лоӧ 12%, а 88%-ыс вошӧ — «петӧ трубаӧдыс» да мунӧ аспытшса сопротивленньӧ бырӧдӧм вылӧ. Ас сьӧкыдлун вӧснаыс оз позь вӧдитчыны парӧвӧй двигательясӧн посни двигательяс пыдди.
Парӧвӧй моторлӧн став тайӧ тырмытӧмторъясыс вайӧдісны внутренньӧй сгоранньӧа двигательяс вӧчӧмӧ. Внутренньӧй сгоранньӧа моторъяс уджалӧны оз парӧн, а веськыда ломтысяннас. Газӧвӧй моторъясын карасинӧс да бензинӧс сынӧдыскӧд ӧтлаӧдӧмӧн электрическӧй бикиньясӧн ӧзтӧмӧн лоӧны ӧзйылӧмъяс (вспышкаяс). Дизель моторъяслӧн татшӧм вспышкаясыс лоӧны электрическӧй бикиньястӧг взрывайтчан смесьсӧ ёна топӧдӧм понда.
Внутренньӧй сгоранньӧа моторъяслӧн бур сетан выныс 30 прӧчент мында. Ачыс двигательыс, парӧвӧй машинакӧд кӧ ӧткодявны, лоӧ зэв ичӧтӧн, кокниӧн, этша колӧ дӧзьӧритны да вермӧ сетны зэв ыджыд вын. Сэк жӧ сійӧс позьӧ вӧчны велосипеднӧй посньыдик двигательӧн.
Внутренньӧй сгоранньӧа машина вӧчӧмлӧн историяыс заводитчӧ Дионисий Папинсянь. Дионисий Папин 1673ʼ воын вӧчліс цилиндр пытшкын порок ӧзталӧмӧн уджалысь двигатель. Пороксьыс цилиндр пытшкас сылӧн вӧлі чукӧрмӧ уна са да уджавнысӧ вӧлі зэв ӧпаснӧ. Папин бӧрын мотор вӧчӧм вылын уджалісны зэв унаӧн изобретательяс. ХІХ нэмса 60-ӧд воясӧ ӧти пӧраӧ моз вӧлі вӧчӧма моторъяс француз Лену-Арлӧн да немеч Оттолӧн.
Внутренньӧй сгоранньӧа моторъяс паськалӧмлы ыджыд отсӧгӧн сетіс нефть ломтысян перйыны заводитчӧм. Газӧвӧй моторъясӧн уджавны босьтчӧм зэв ёна отсаліс транспорт паськалӧмлы, медсясӧ автостроенньӧлы да авиациялы.

Электромотор

ХХ нэм заводитчӧмсянь зэв паськыда паськаліс электрическӧй вынӧн уджалӧм.
Кыдзи шедӧдӧны электрическӧй вынсӧ? Медым шедӧдны электрическӧй вын, сійӧ жӧ внутренньӧй сгоранньӧа моторъяссӧ, парӧвӧй либӧ ва турбинаяссӧ йитӧны динамомашинаяскӧд. Динамомашинаяс босьтӧны двигательяслысь бергалан вынсӧ да пӧртӧны электрическӧй токӧ. Татшӧм ногӧн шедӧдӧм токсӧ позьӧ ыстыны проводъяс кузя кытчӧ колӧ.
Электрическӧй токсӧ уджалан вынӧ пӧртӧ электромотор. Станциясянь проводъясӧд локтысь токсӧ электромотор пӧртӧ механическӧй вынӧ. Электромоторъясӧн ветлӧны трамвайяс, электропоездъяс, уджалӧны машинаяс.
Мукӧд двигательяс (парӧвӧй машина да внутренньӧй сгоранньӧа двигатель) дорын электромоторлӧн эм уна преимуществояс. Парӧвӧй машинаӧн да дизельӧн пӧльзуйтчигӧн колӧ уна ломтысянтор да колӧны сложнӧй сооруженньӧяса трансмиссияяс, кодъяс ёна чинтӧны парӧвӧй машинаяслысь вынсӧ.
Электромоторӧс удж вылӧ пуктӧмыс чинтӧ мукӧд пӧлӧс передаточнӧй приспособленньӧяссӧ. Тайӧ приспособленньӧяс пыддиыс колӧ нюжӧдны сӧмын прӧстӧй электрическӧй провод. Таысь кындзи гырысь электрическӧй станцияясса электрическӧй вынӧн уджалігӧн вын доныс ёна чинӧ да тайӧн ёна вичмӧдӧны ломтысянсӧ.

Ылыс местаясӧдз энергия сетӧм

Электрическӧй вын ылыс местаясӧдз сетны позьӧм овмӧс водзын восьтӧ дзик выль позьтасъяс (возможности). Збыльысь ӧд: электрическӧй вынсӧ кӧ позьӧ сетны сёяс да сюрс километръяс сайӧ, некутшӧм колӧм абу стрӧитны быд предприяттьӧ дорӧ торъя установка. Ёна кокниджык дай донтӧмджыка сувтӧ, стрӧитны кӧ ӧти ыжыд электростанция став районӧс вынӧн снабжайтӧм вылӧ. Тӧдӧмӧн татшӧм электростанцияяс стрӧитӧмысь выгӧдаыс медыджыд. Тайӧторъяслы веритны быть быдсӧнлы лоӧ.
Выгӧдаыс татшӧм гырысь вына станцияясыслӧн нӧшта на ёнджыка паськалас, артавны кӧ, мый станцияяссӧ позьӧ стрӧитавны сэтшӧм местаясӧ, кӧні вын босьтнысӧ колӧ бырӧдны ёна этша морт вын да ывлавыв озырлун. Омӧльджык ломтысянъяс, шуам торф, руд из шом, сотчан сланцы да мукӧд торъяс, ӧти местаысь мӧд местаӧ нуӧмыс кӧть и асьсӧ оз вешты. Электрическӧй станцияӧс ломтысянӧн озыр местаӧ стрӧитӧмӧн ми вермам сетны ыджыд районъяслы донтӧм электрическӧй вын. Электричество вынсӧ сідз жӧ позяс босьтны ю визувтан вынысь, море приливъясысь да с. в.
Тайӧ воясӧ лоӧ дзикӧдз эштӧдӧма став му вылас медыджыд электростанция Днепрострой. 1932ʼ воӧ, апрель 16ʼ лунӧ вӧліс лэдзӧма уджӧ медводдза турбина (90 000 вӧв вынаӧс). Апрель 24ʼ лунӧ (1932ʼ воӧ жӧ) вӧлі испытайтӧма мӧд турбина.

6. ТРАНСПОРТ ПАСЬКАЛӦМ

Машина понда промышленносьтын лоис дзонь переворот. Тайӧ переворотыс кыпӧдіс революция сідзжӧ и транспортын. Ми тӧдам нин, кыдзи печкан машинаӧн ужавны заводитчӧм ас бӧрсяыс тшӧктіс вӧчны кыан машинаяс. А кыкнанныс ӧтувйӧн промышленносьтын вӧчисны дзонь переворот, коді паськаліс мукӧд отрасльяс вылӧ: краситчан да белитчан производствоӧ, машинаяс стрӧитан уджӧ, шахтаын да рудникъясын уджалӧмӧ, теплӧвӧй двигательясӧн уджалӧмӧ да с. в.
20–30 во чӧжӧн машинаясӧн уджалӧм зэв ӧдйӧ паськаліс промышленносьтын, босьтіс чорыд места да вайӧдіс уна вузӧс вӧчӧмӧ. Медым тӧваръяс вӧчалан производствоыс ӧдйӧ вермис паськавны, колӧ вӧлі лӧсьӧдны ӧдйӧ, уна да донтӧма новлан туйяс, медым предприяттьӧясӧ ӧдйӧнджык вайны груз да сідз жӧ ӧдйӧ нуны вӧчӧм тӧварсӧ вузавлыны. Татшӧм могъястӧ важ нога туйясыд пӧртны олӧмӧ некыдзи эз вермыны.
Кутшӧм туйяс да ветланторъяс вӧлісны ХІХ нэмӧдз?
Древньӧй египтяна, грекъяс да римляна ветлывлісны судноясӧн. Грекъяслӧн да римляналӧн сэкся судноясыс ветлісны йӧз сынӧмӧн. Вузасян да военнӧй медыджыд суднояс вылын сынысьясыс вӧлӧмаӧсь 4–5 судтаӧн 40–50 мортӧн быд судтаын. Татшӧм ногӧн ветлӧмыс тшук лӧсялӧ сэкся овмӧс стройлы, коді ставнас вӧлі сулалӧ рабъяс вын вылын.
Рабскӧй овмӧс бырны заводитчӧмсянь пыр надзӧника пондасны вежсьыны сынан суднояс паруснӧйясӧн. ХІХ нэмса 70-ӧд воясӧдз мореясӧд медсясӧ ветлісны паруснӧй суднояс. Паруснӧй суднояс эз ёна вежсьыны. 2 сюрс во чӧжӧн паруснӧй судно бурмӧдӧмын медыджыд достиженньӧӧн вӧлі сійӧ, мый боксьыс веськӧдлансӧ (рульсӧ) лӧсьӧдісны бӧжас да судносӧ пондісны вӧчны джуджыдӧсджык, мый понда грузлэптанлуныс тӧкӧтьӧ содіс.
Суднояс стрӧитчывлісны пуысь. Сэтчӧ вӧлі сувтӧдлӧма зэв сьӧкыд мачтаяс да нӧшта на сьӧкыд пушкаяс. Тайӧ пушкаяснас найӧ косясисны моревывса разбойникъяскӧд. Та понда судноясыс зэв пыдӧ вӧлі вӧйӧны ваас. Сыысь кындзи ва вывтіыс пырджык ветлывлісны дзонь флотилияясӧн, а флотилияяслы пыр лоис мунны ӧтлаын, медньӧжйӧ мунысь судноыскӧд тшӧтш. Тӧдӧмӧн, татшӧм суднояслӧн грузлэптанлуныс да мунан ӧдыс вӧлі зэв ичӧт. Медыджыд грузлэптанлуныс вӧлі 200–300 тонна, мунан ӧдыс — 18–20 миляӧн лун. Океанъясӧ ылыс плаванньӧяс вылӧ суднӧяссӧ вӧчавлісны 900 тонна грузлэптанлунӧн, сӧмын унджык портъяссӧ татшӧм судноясыслы мунӧм вылӧ эз вӧв лӧсьӧдӧма. Таысь кындзи судноясысь груз сӧвтӧм да ректӧм, ветлысь-мунысьясӧс видзӧм — ставыс вӧлі зэв сьӧкыд уджӧн. Тайӧ помкаяс пондаыс зэв гырысь суднояссӧ вӧчавлісны зэв шоча, кор нин торъя ёна колӧны.

Юясса транспорт ХVІІІ нэмӧдз

Юяс да каналъяс кузя новлісны зэв уна быдсяма тӧваръяс, кӧрт, из шом, нянь, вӧр, пыш, шабді, турун да мукӧд торъяс. Тайӧ грузъяссӧ новлісны веслӧяс помысь морт вынӧн ветлан пыжъясӧн либӧ пыжсӧ новлӧдлісны берегсянь морт вынӧн либӧ вӧв вынӧн кыскӧмӧн. Мед тшӧкыда грузсӧ новлісны пурйӧн. Тайӧ пуръясыс вӧлісны зэв ыджыдӧсь. Пурвывса командаыслӧн лыдыс вӧвліс 900–1000 морт.
Кос вывті ветлӧмын делӧыс нӧшта на омӧль. Кос вывті ветлісны каретаясӧн. Каретаӧ вӧлі йитӧма этшавылӧ 6 вӧв. Грузъяс кыскавлісны 4–8 вӧлӧс доддялӧмӧн. Уна вӧвсӧ доддявны лоис, медводз кӧ, сэкся омӧль туйяс понда.
Татшӧм омӧль техниканад кос вывті, юясӧд да мореясӧд ветлӧмыс, груз новлӧдлӧмыс сувтӧ вӧлі зэв донӧн. Унаысь тӧвар нуӧм доныс кайліс тӧвар вӧчан донсьыс ёна вылӧджык. Эз жӧ бура делӧыс мун тӧвар нуан ӧд боксянь. Парижсянь Лондонӧдз тӧварсӧ нуны лоис дырджык Лондонсянь Америкаӧдз тӧвар нуӧм дорысь. 120 км кузьта места Орлеансянь Парижӧдз (Францияын) тӧвар нуӧм вылӧ кадыс муніс кык тӧлысьӧдз: грузсӧ вӧлі нуӧны ньӧжйӧ, овлӧны уна крушенньӧяс, сулалӧмъяс да с. в.
ХVІІІ нэм помын да ХІХ нэм заводитчигӧн промышленносьт кыптӧмкӧд да тӧвар содӧмкӧд тшӧтш тӧдчымӧн бурмӧдісны туйяс. Вӧчалісны бурджык шоссейнӧй туйяс, кодъялісны каналъяс, вӧчалісны посъяс да сӧмын тайӧ шоссейнӧй туйясӧдыс да каналъясӧдыс ветлісны сійӧ жӧ телегаясӧн да пуръясӧн. Та понда ветлан туйяс бурмисны зэв этша.

Парӧвӧй телега вӧчны кӧсйылӧм

Промышленносьтысь, видз-му овмӧсысь да вузасьӧмысь транспортлӧн кольӧмыс медся нин ёна тыдовтчис ХVІІІ нэм помын да ХІХ нэм заводитчигӧн. Транспорт техникалӧн бӧрӧ кольӧмыс пондіс кутны водзӧ быдмӧмысь став овмӧссӧ. Тайӧ кольччӧмсӧ лоис бырӧдӧма, кос вывті да ваӧд ветлан торъясын парӧвӧй машина вын применитӧмӧн.
Медводзысь парӧвӧй машинаӧн му вывті ветлыны кӧсйыліс 1769ʼ воын французскӧй инженер Кюньо. Кюньо вӧчис куим кӧльӧсаа телега, коді муніс пар вынӧн да мунны вермис З½ километрӧн час.
Татшӧм жӧ машинаяс, самокатъяс, тайӧ жӧ кадас вӧчисны Англияын. Англияса парӧвӧй телегаяс пытшкысь медтӧдчана машина вӧліс Тревитиклӧн. 80-ӧд воясӧ ХVІІІ нэмын Лондон уличаяс вылысь позис аддзыны кымынкӧ дас парӧвӧй телега. Тайӧ телегаясыс новлӧдлісны грузъяс, йӧзӧс. Лёк туйяс радиыс парӧвӧй телегаяс зэв тшӧкыда жуглассисны. Таысь кындзи колӧ вӧлі уна ломтысян. Став тайӧ помкаяс вӧснаыс вӧвъясӧн груз кыскалӧмыс вӧлі сувтӧ ёна донтӧмджыка. Парӧвӧй автомобильлӧн сьӧкыдлуныс да ыджыд места босьтӧмыс нӧшта омӧльтіс самокатъяслысь уличаясӧд ветлӧмлысь позьӧмсӧ.

Кыдзи «изобретитісны» кӧрт туй

Парӧвӧй телега вӧчтӧдз на вӧлі босьтчӧма вӧчны рельсъяса кӧрт туй. Рельсъяса кӧрт туй эз вӧв ӧти мортлӧн изобретитӧмтор. Заводитӧмсяньыс да помӧдзыс сійӧс вӧлі вӧчӧма овмӧс гӧгӧрса удж практикаӧн.
Важысянь нин вӧлі тӧдӧны, мый топыд да шыльыд туйӧд додьясӧн кӧть телегаӧн кыскасьны ёна кокньыдджык. Босьтам кӧ, Древньӧй Римын нин вӧлӧмны бур шоссейнӧй туйяс. Рельсӧвӧй кӧрт туй лоис бурмӧдӧм туйясӧс нӧшта бурмӧдӧмӧн. Рельсъяса туй медводзын вӧлі вӧчӧма горнозаводскӧй промышленносьтын. Рудникъяс да шахтаяс районъясын колӧ вӧлі зэв уна новлыны из шом да руда, рудникъяссянь домнаӧдз да шахтаяссянь матысса пристаньӧдз. Медым кокньӧдны сьӧкыд грузъяс кыскалӧмсӧ телега гӧгыль улас пондісны пуктавны пу тьӧсъяс. Недыр мысти тайӧ тьӧсъяссӧ пондісны йитлыны кӧртӧн, медым дырджык кутісны, эз вешъявны да эз вежнясьны. Ӧні эз нин вӧв сьӧкыд вуджны кӧрт, рельсӧвӧй туйяс вӧчӧмад.
1789ʼ воын Вильямс Джессон вӧчис нӧшта ӧти выльтор. Сійӧ вӧчис кӧльӧса гӧгӧрыс выступа тшупӧд. Тайӧ тшупӧд пондаыс кӧльӧсаыс оз вермы кежны рельс вывсьыс.
ХVІІІ нэм помын да ХІХ нэм заводитчигӧн Англияын, Францияын да Германияын вӧлісны нин уна кӧрт туйяс. Тайӧ туйясӧдыс грузсӧ кыскалісны вӧв вынӧн.

Медводдза паравозъяс

Медводдза кӧсйысьӧм сувтӧдны кӧрт рельсъяс вылӧ парӧвӧй тележка да тшӧктыны сійӧс кыскыны груз вӧлі 1804ʼ воын. Тайӧ уджсӧ заводитіс Ричард Тревитик.
Ричард Тревитик ӧти рудниксянь кӧрт рельсъяс кузя лэдзис ассьыс машинасӧ кымынкӧ вагонӧн. Тайӧ медводдза опытыс помассис крушенньӧӧн: паравоз да вагонъяс сьӧкта радиыс важ рельсыс чеги, эз вермы кутны, да ставыс жугаліс. Тайӧ жӧ кадас Тревитик вӧчис пассажирскӧй поездлысь неыджыд модель. Тайӧ поездыс вӧлі ветлӧ кытшӧн вӧчӧм туйӧд. Ыжыд практическӧй тӧдчаналун Тревитиклӧн уджыс эз сет, сӧмын сійӧ тайӧ ужыслы сетіс збыль веськыд туй. Тревитик эз сӧмын лӧсьӧд парӧвӧй машинасӧ телегаас, сійӧ кужис парӧвӧй телегасӧ пуктыны важӧн нин лӧсьӧдӧм рельсъяса туй вылӧ. Парӧвӧй машинасӧ йитіс рельса кӧрт туйкӧд.
Паравозъяс ёна паськалӧмлӧн да кӧрт туй транспорт паськалӧмлӧн историяыс йитсьӧма Ливерпуль да Манчестер костӧд кӧрт туй историякӧд (Англия). Тайӧ туйсӧ вӧчӧмыс топыда вӧлі йитчӧма Англияын печкан да кыан промышленносьт паськалӧмкӧд. Англияса промышленносьт вӧлі уджалӧ америкаса хлопок вылын. Машинаӧн печкӧм да кыӧм вылӧ вуджӧм ёна ыдждӧдіс хлопоклысь коланлунсӧ. 1765ʼ восянь 1810ʼ воӧдз ӧти воӧ хлопок вайӧмыс содіс 36 сюрс тоннасянь 1210 сюрс тоннаӧдз, содіс 33 пӧв. Тайӧ став вайӧм хлопоксӧ ректылісны Ливерпульӧ, а хлопоксӧ обработайтлісны медся ёнасӧ Манчестер районын. Сідз кӧ, медводдза кӧрт туй вӧчӧмыс вӧлі йитчӧма печкӧм паськалӧмкӧд. Тайӧ нӧштаысь на индӧ сійӧ переворот вылӧ, кодӧс вӧчис машина став промышленносьтас.
Кор заводитчисны медводзысь стрӧитны 50 км кузя кӧрт туйсӧ, думайтісны вагонъяссӧ тайӧ туйӧдыс кыскавны вӧвъясӧн. Парӧвӧй локомотивъясӧн пондісны уджавны ӧткымын рудникъясын. Пондісны думайтны, оз-ӧ позь тшӧтш кыдзкӧ лӧсьӧдны кӧрт рельсъяса туйясӧд ветлӧм вылӧ тайӧ парӧвӧй машинасӧ. Медбур инженеръяс вӧлі шуӧны тайӧ туйяс вылын парӧвӧй машинаӧн ужалӧмсӧ зэв бурӧн, сӧмын вӧлі шуӧны, мый машинаыслы вагонъясыскӧд ветлыны ӧтилаас оз позь. Та понда найӧ вӧлі кӧсйӧны: туйсӧ юкны 19 пельӧ да быд участокӧ лӧсьӧдны парӧвӧй машина, а вагонъяссӧ ӧти паровиксянь да мӧд паровикӧдз кыскыны гезйӧн. Туй вӧчысь Георг Стефенсон, коді таӧдз нин уджавліс машинистӧн рудникын да ужавліс паравозъяс вӧчан удж вылын, индӧ вӧлі донтӧмджык да выгӧднӧйджык ветлан способ — вагонъяссӧ кыскавны ӧти машинаӧн, туйсӧ участокъяс вылӧ юклытӧг. Ассяньыс Стефенсонлӧн вӧлі лӧсьӧдӧма паравозлысь проект. Тайӧ паравозыслӧн ӧдыс колӧ вӧлі лоны 32 км часӧн.
Кӧрт туй стрӧитысь общество восьтіс конкурс. Конкурсын кӧсйысис сетны 500 фунт стерлинг (5 сюрс шайт гӧгӧр) сылы, коді стрӧитас медбур машина да кодлӧн выныс мед вӧлі судзсьӧ кыскыны 20 тонна груз 15 км часӧн мунан ӧдӧн.
Тӧдны колӧ, кутшӧма пондісны видзӧдны кӧрт туй стрӧитӧм вылӧ. Сідзи и колӧ вӧлі видзчысьны, мый каналъясӧн владейтысьяс, пошта станцияяс кутысьяс, трактирщикъяс — ставыс, кодъяслы воис барыш важ ногӧн туйясӧд ветлӧмысь, чорыда сувтісны кӧрт туй вӧчӧмлы паныд. Кӧрт туй йылысь паськалісны зэв уна пӧлӧс сёрнияс. Ӧткымын врачьяс вӧлі висьталӧны пассажиръяслы (поездъясын ветлысь йӧзлы), поездын ветлӧмысь пӧ мортлӧн тшыкӧ юр вемыс; крестьяна вӧлі виччысьӧны паравоз тшынысь дугдывтӧм зэр, висьӧмъяс да мукӧд омӧльторъяс. Парламентын вӧлі паськалӧны сёрнияс, став скӧтыс пӧ повзьӧмысла кулӧ, бикиньясысла пӧ сотчасны став муясыс да паравоз свисток шы радиыс дугдасны колькъявны чипанъяс.
Выль транспортнӧй техникалӧн бурлуныс вӧлі вывті ыжыд. Некутшӧм сёрнияс ни ылӧдлӧмъяс помны выль техникаӧс эз вермыны.
1829ʼ воӧ октябр 6ʼ лунӧ вӧлі панъясьӧм. Конкурс вылын вермӧм босьтіс Стефенсонлӧн паравозыс. Стефенсонлӧн машинаыс грузтӧгыс вермис мунны 56 км час, да 25 км час вермис мунны 38 тонна грузӧн.
Та бӧрын, 1830ʼ вося сентябр 15ʼ лунӧ, во тыртӧдз на, восьтісны туй. Сентябр 17ʼ лунсянь пондісны ветлыны 3 поезд, а 2 во мысти быд лунӧ вӧлі воӧны-мӧдӧны 10 поезд.
Ливерпуля–Манчестера костса кӧрт туй сетіс ӧдйӧ да донтӧма груз да йӧзӧс новлӧдлӧм. Тайӧ пӧрасяньыс зэв ӧдйӧ пондіс быдмыны (паськавны) кӧрт туй стрӧитӧм.
Россияын первой кӧрт туй стрӧитны босьтчӧмлы нӧшта на чорыда сувтлісны паныд. Медся ёна паныда мунысьясӧн вӧлісны помещикъяс, вӧв видзысьяс, винаӧн вузасьысьяс, шойччанінъяс видзысьяс, судовладелечьяс да мукӧд. Журналъясын вӧлі гижӧны статтяяс, серавлісны «заграничаса выдумкаяс», — Россия пӧ «аслыспӧлӧс» страна, сылы кӧрт туйясыд нинӧмла оз ковны. Татшӧм жӧ мӧвпъяс вӧлісны Николай 1-й правительстволӧн и. Выль транспортлы паныд вӧлі мунӧ весиг министр путей сообщения, граф Толь. Сійӧ вӧлі висьтавлӧ: «Босьтам кӧ, миян тӧвся пӧра позьӧ ветлыны доддьӧн, а гожӧмын позьӧ ветлыны юясӧд. Некытчӧ на миянлы тэрмасьны».
Но капитализмлӧн паськалӧмыс да тайӧ транспорт техникаыслӧн экономическӧй выгӧдаясыс венісны тайӧ мӧвпсӧ, вермис выль техника. Французскӧй, английскӧй да голландскӧй капитал сідзжӧ сетіс ыджыд влиянньӧ. 1838ʼ воӧ Петроград да Царскӧй село костӧд вӧлі восьтӧма 25 км кузьта кӧрт туй. 1851ʼ воӧ вӧлі помалӧма Москва да Петроград костӧд кӧрт туй вӧчӧм. Сы бӧрын вӧчисны Петербургско-Варшавскӧй туй да с. в.
Водзӧ кӧрт туй паськалӧм йылысь тырмас петкӧдлыны со кутшӧм лыдпасъяс.
1830ʼ воын вӧлі восьтӧма Ливерпуль-Манчестер костӧд 45 км кузя кӧрт туй.
1850ʼ воын став странаясас кӧрт туйяслӧн кузьтаыс вӧлӧма 38 сюрс км.
Кӧрт туй сетьлӧн кузьтаыс ӧні 800 сюрс километрысь нин унджык.

Паракодлӧн история

Кыдзи аддзанныд — тайӧ кадас муніс чорыд тыш кос вывті ветлӧмӧ парӧвӧй машина применитӧмын. Сідз жӧ вермасисны ва транспортын парӧвӧй машина применитӧм понда и.
Паракод стрӧитны кӧсйӧмыс сэтшӧм жӧ нин важся, кыдзи медводдза парӧвӧй машина стрӧитны кӧсйысьӧм. Ва транспортын важӧн нин ветлӧны тӧв вынӧн. Сухопутнӧй транспортын некутшӧм татшӧмтор эз вӧвлы.
Парӧвӧй судно изобретитӧмлы заводитчӧмсӧ вӧчис Леонардо да Винчи. Сійӧ лӧсьӧдіс лопастнӧй кӧльӧсаяс да уджаліс парӧвӧй машина стрӧитӧм вылын. Леонардо бӧрын парӧвӧй судно стрӧитӧм вылын ужалісны Дионисий Папин, Гилье, манак Готье, Оливер Эванс да мукӧд. Но тайӧяслӧн став ужыс вӧлі сӧмын весьшӧрӧ мӧвпалӧмӧн, тайӧяслӧн нинӧм эз артмы либӧ уджыс колис сӧмын бумага вылын.
Босьтам кӧ манак Готьеӧс, сійӧ вӧлі зэв бура гӧгӧрвоӧ механическӧй транспортлысь коланлунсӧ. Парӧвӧй судноясӧс сійӧ быдногӧн ошкис, ошкис паракодлысь бурлунсӧ; ХVІІІ нэмын 50-ӧд воясын сійӧ гижліс, мый «паракодӧн груз кӧть, йӧзӧс кӧть новлӧдлӧм сувтӧ ёна донтӧмджыка мукӧд сикас транспорт дорысь, парӧвӧй машина вынӧн позьӧ лэптыны якӧр, качайтны ва да сідз водзӧ».
Сӧмын 1787ʼ воын паракод збыльысь удж вылын пырис олӧмӧ. Сійӧ жӧ вонас май тӧлысьын американеч Джон Фитч стрӧитіс «Устойчивосьт» нима судно. Тайӧ судноыс ветліс парӧвӧй машина вынӧн. Сэк дырся омӧль техника да изобретательяслы отсӧг сеттӧм ради машинасӧ вӧлі вӧчӧма зэв омӧльӧс. Цилиндр вевтъяссӧ вӧліс вӧчӧма пуысь. Парыс вӧлі петӧ быд коласӧд. Фитчлӧн машинаыс кӧть вӧлі омӧлик, вермӧ вӧлі мунны парустӧг да сынтӧг, 7½ километрӧн час. Фитч паракод йылысь тӧдӧны, мый 1788ʼ воӧ Филадельфиясянь да Берлингтонӧдз (Америкаын) 30 км ылна местаӧд ветліс 30 пассажирӧн. Тайӧ местаӧдыс паракод вермис мунны 3 час да 10 минутӧн.
Кӧть кутшӧм ыджыд эз вӧв Фитч опытлӧн значенньӧыс, сӧмын олӧмас сылӧн изобретенньӧыс эз паськав. Сэки паруснӧй суднояслӧн выныс вӧлі сійӧ кадыслы тырмана да капиталистъяс ньӧти эз тӧждысьны суднояс лӧсьӧдалӧм понда.
Куліс некодӧн тӧдтӧмӧн да зэв гӧльӧн, сӧмын сійӧ ачыс пыр шуис, мый тайӧ техническӧй изобретенньӧыслӧн тӧдчанлуныс зэв ыжыд.
«Воас кад, — гижис сійӧ, — кор меысь ёнджык да ыджыдджык долыда морт менам изобретенньӧӧн перъяс аслыс слава да озырлун. Ӧні некоді оз кӧсйы тӧдны, мый коньӧр Джон Фитч вермас вӧчны ыджыд тор».
Джон Фитч вӧчис паракод. Сӧмын тайӧ изобретенньӧыслы лоис овны сідзи некытчӧ водзӧ паськавтӧг 20 во. 20 во бӧрын тайӧ изобретенньӧыс збыльысь пырис олӧмӧ да гырысь шагъясӧн пондіс мунны водзӧ. 1807ʼ воӧ американскӧй инженер Роберт Фултон стрӧитіс паракод «Клермон». Тайӧ пӧрасяньыс ёна пондіс паськавны паракодӧн ветлӧм.
Водзджыкнас парӧвӧй судноясӧн ветлісны сӧмын юясӧд да море берег доръясӧд. Мореясӧ ылӧ ветлӧм (плавайтӧм) вылӧ гырысь судноястӧ сэки эз на вермыны стрӧитавны; сыысь кындзи, омӧля бурмӧдӧм машинаяс вӧснаыс да ломтысянтор уна колӧм вӧснаыс миянлы, ӧнія техника дырйи, тайӧ помкаясыс кажитчӧны дзик прӧстӧйӧн. Фултон бӧрын 30 во мысти на ылӧ ветлігӧн ломтысян колӧм да бырӧдӧм вӧлі зэв сложнӧй вопросӧн. Кодыр 1829ʼ воӧ вӧлі Америкасянь Европаӧ мӧдӧдӧма паракод, сійӧ паракодсӧ океан вуджӧм вылӧ ковмис ставнас грузитны сӧмын из шомӧн.
Сӧмын кымынкӧ вояс мысти паракодъяссӧ сэтчӧдз лоис бурмӧдӧма, паракод бура пондіс вермыны панъясьны паруснӧй суднояскӧд.
Паракодӧн ветлӧм развивайтчӧмын торъя ыджыдторйӧн вӧлі парокод кӧльӧсаӧс винтӧн вежӧм. Тайӧ кадсяньыс парокод пондіс дзикӧдз вермыны паруснӧй судноӧс. Паракод пондіс вермыны паруснӧй судноӧс, ӧдйӧ ветланлуннас, нуӧмын ичӧт доннас, тӧлысь видзчысьӧмлуннас да с. в.
Мӧд ыджыд воськов паракод бурмӧдӧмын вӧлі вӧчӧма 90-ӧд воясӧ. Тайӧ кадас ва вывті ветлӧмын медводзысь вӧліс применитӧма парӧвӧй турбина. Поршневӧй машинаа важ нога паракодъяс дорысь парӧвӧй турбинаяса паракодъяс ветлісны ӧдйӧджык дай ломтысянторйыс да уджалан выныс коліс этшаджык.
Парӧвӧй турбина бӧрын вавывса транспортын 1900-ӧд воясӧ заводитчисны применяйтны внутренньӧй сгоранньӧа двигательяс (дизельяс). Тайӧ выль нога судноыслӧн тӧдчаналуныс лоис зэв тыдалана. Теплоходлы оз вӧлі ковны, паракодлы моз, сы мында ломтысян, гырысь пӧртъяс да сьӧкыд машинаяс. Тайӧ ставыс кокньӧдіс судносӧ да сетіс позьтас унджык сӧвтлыны груз да пассажиръяс. Теплоходлы эз ковны пач ломтысьяс да ломтысяныс колӧ вӧлі ёна этша. Та понда ньӧти абу дивӧ, мый паракоднӧй компанньӧяс паныд мунӧм вылӧ ньӧти видзӧдтӧг, теплоход тэчис туй аслыс мунны водзӧ некутшӧм помӧд водзын ньӧти сувтлытӧг.
Ӧні эмӧсь суднояс, кодъяслӧн машина выныс 95 сюрс вӧв вын да мунны вермӧны часнас 70 километр.
ХІХ нэмын кӧ паруснӧй суднояслӧн шӧркодя грузлэптанлуныс вӧлі 200–300 тонна, ХХ нэм заводитчигӧн мореӧд ветлан суднояслӧн грузлэптанлуныс вӧлі 40 сюрс тоннаӧн.
Техникалӧн, промышленносьтлӧн да вузасьӧмлӧн паськалӧмыс ӧти сё воӧн дзикӧдз вежисны му вывті да ва вывті груз да йӧзӧс кыскалан ногсӧ. Пуръяс, пыжъяс да паруснӧй суднояс пыдди пондісны ветлыны кӧртысь вӧчӧм паракодъяс. Быд парокод грузлэптанлуннас вежӧ 500-1000 парусникӧс.

Автомобиль

Паравоз да паракод лӧсьӧдӧмӧн транспортлӧн быдмӧмыс эз сувт. Техника петкӧдіс кос вывті ветлӧмын нӧшта ӧти зэв тӧдчана ветлан ног — автомобиль.
Паравоз изобретитӧм босьтіс заводитчӧмсӧ Тревитик тележкасянь. Автомобиль изобретитӧмлӧн заводитчӧмыс босьтчӧ тасянь жӧ. Висьтавлім нин, мый ӧти кадӧ Лондон уличаяс вывті Тревитиклӧн парӧвӧй телегаясыс зэв уна вӧлі ветлӧны. Эмӧсь сэтшӧм висьтавлӧмъяс, 1830ʼ воӧ Англияын парӧвӧй автомобильяслӧн лыдыс вӧлӧм кайлӧма 100-ӧдз. Сӧмын таысь ёна паськавны татшӧм парӧвӧй тележкаясыд эз вермыны. Рельсъястӧг ветлысь парӧвӧй двигательяс вӧлісны зэв сьӧкыдӧсь, налы зэв уна вӧлі колӧ ва да ломтысян, а бурлуныс тайӧ парӧвӧй двигательясыслӧн вӧліс ичӧт. 30-ӧд воясын парӧвӧй автомобильясӧс дзикӧдз нин вӧліс дзескӧдӧма извозчик вӧвъясӧн да кӧрт туйясӧн. Бӧръя кык торйыс парӧвӧй автомобиль дорысь вӧлісны ёна бурджыкӧсь, донтӧмджыка вӧлі сувтӧ.
Кодыр 60-ӧд воясӧ француз Ленуар вӧчис парӧвӧй машина дорысь ёна кокньыдджык двигатель, — газӧвӧй мотор, — тайӧ бара сетіс выль туй изобретательяслы автомобильӧс водзӧ усовершенствуйтӧмын.
Ленуарлӧн двигательыс удж вылӧ збыльысьсӧ эз паськав. Уджавліс тайӧ двигательыс светильнӧй газӧн да медым татшӧм моторнас мунны, колӧ вӧлі пыр новлӧдлыны машинакӧд тшӧтш чӧлӧй вагон быдса газ тыра баллонъяс. Сӧмын Ленуарлӧн лӧсьӧдӧм двигательыс йӧткыштіс водзӧ газӧвӧй двигательяслысь паськалӧмсӧ, кӧть кутшӧм газӧн сійӧ эз ужав-а. Внутренньӧй сгоранньӧа двигательӧс вуджӧдіс бензинӧн уджалӧм вылӧ Бенц (1885ʼ воӧ). Тайӧ изобретенньӧнас автомобильлы вӧлі лӧсьӧдӧма ён подув.
Тайӧ жӧ пӧра кежлас ёна пондіс ковны безрельсӧвӧй транспорт. Паравоз да вагонъяс вермӧны ветлыны сӧмын рельсъяс вывті. Таысь кындзи кӧрт туй вӧчӧм вылӧ, ветлан кӧлуй лӧсьӧдӧм вылӧ колӧ зэв уна сьӧм. Та понда кӧрт туйясӧн йитсьӧны сӧмын важнӧйджык районъяс. Мукӧд местаясас век на лоӧ кыскасьны зэв дона да ньӧжйӧ ветлана кыскасянторъясӧн.
1885ʼ воын медводзысь, видлӧг моз, ветлісны Бенц автомобильӧн. Кымынкӧ во мысти ветеринарнӧй врач Дунлоп лӧсьӧдіс автомобиль гӧгыльясӧ сынӧдӧн пӧльтӧм шынъяс да тасянь автомобиль пондіс паськавны аддзывтӧм ӧдӧн.
1902ʼ воӧ САСШ-ын вӧлі сӧмын на 314 автомобиль, нёль во мысти вӧліс нин 60 сюрс, а ӧні — 20 миллионысь нин унджык.
1929ʼ воӧ май тӧлысьын америкаса заводъяс лэдзисны рынок вылӧ 636 сюрс автомобиль.
Уна странаын автотранспорт дзикӧдз вежис туйясӧс, бурмӧдіс дай пыр на бурмӧдӧ. Ыджыд каръясын сійӧ дзикӧдз вежӧ трамвайясӧс. Босьтам кӧ Лондон кар. Сэні ӧні эм 10 сюрс автобус, 10 сюрс таксомотор да 150 сюрс частнӧй машинаяс. Автомобиль сідз жӧ зэв ёна конкурируйтӧ кӧрт туйкӧд.
Быдӧн тӧдӧ военнӧй уджын автомобильлысь коланлунсӧ. Босьтам кӧть танкӧс. Сійӧ сэтшӧм жӧ автомобиль, сӧмын прӧстӧй автомобильысь торъялӧ форманас да броня обшивканас.

Аэроплан

Сынӧдӧд лэбалӧмлӧн историяыс нӧшта на петкӧдлӧ, кутшӧм ыджыд тыдаланалун босьтӧ сійӧ машина, коді пырӧ кутшӧмкӧ техника отрасльӧ.
Зэв нин важӧнсянь йӧзыс кӧсйылісны лэбзьыны лэбачьяс моз. Уна мойдъяс да олӧм йылысь гижӧдъяс индӧны, мый збыльысь лэбзьыны кӧсйӧмъяс вӧлӧмаӧсь, сӧмын немтор абу артмылӧма-а.
Лэбачьяслӧн асланыс сьӧкта сьӧртиныс вынныс зэв ыджыд. Мортлӧн выныс ёна ичӧт, да некытчӧ оз тырмы, медым лэбзьыны бордӧн ӧвтчӧмӧн.
1873ʼ воӧ француз Монгольфье вӧчис шоныд сынӧд йӧртӧмӧн сынӧдысь кокньыдджык шар. Медводдза «лэбалысьясӧн» вӧлісны петук да меж...
Колис нӧшта 100 во. Шоныд сынӧда шаръяс пыдди, кодъяс вермисны овны сынӧдас сӧмын некымын минут кытчӧдз шар пытшса сынӧдыс эз кӧдзав, лоисны сынӧдӧд лэбалан ёна бурджык да гырысьджык аппаратъяс — водород тыра шаръяс. Ёна паськаліс лэбавны кужӧм и. Сӧмын став тайӧторъясыс эз сетны мортлы сынӧдын устойчивӧя кутчысьӧмсӧ, вынсӧ да вӧлясӧ. Сынӧдын лэбалан шар вермис лэбны сӧмын сэтчӧ, кытчӧ нуас сійӧс тӧв вын. Клапанӧн да сьӧктӧдӧн позьӧ вӧлі веськӧдлыны лэбан джудждаӧн. Лэбалан ӧдӧн да мунан направленньӧӧн мотортӧм аппаратъяс веськӧдлыны оз вермыны.
Сынӧд вылын мортлӧн ыджыдалӧмыс збыльысьсӧ лоис сійӧ пӧрасянь, кодыр сынӧдын лэбалан аппаратӧн лоис кокни да ён вына внутренньӧй сгоранньӧа мотор. Татшӧм моторыс лоис автомобильнӧй удж паськалӧмсянь. Такӧд тшӧтш уна изобретательяс ёна мырсисны тайӧ удж вылас да аддзисны тырмымӧн бур лэбалан аппарат. Тайӧ лэбалан аппарат вӧчӧм вылын медся ёна уджаліс немецкӧй инженер Лилиенталь. Ас вӧчӧм бордъяса аппаратӧн сійӧ вӧчис медводдза опыт бордъясӧн ӧвттӧг лэбалӧмӧн, кыдзи тай лэбавлӧ варыш. Ӧтчыд тадзик лэбзигӧн 1896ʼ воӧ Лилиенталь усис да кулі. Но сылӧн уджыс сетіс зэв ыджыд отсӧг авиация удж водзӧ нуӧдӧмлы.
Велосипед вӧчалысь мастеръяс Райтлӧн вокъясыс (французъяс) босьтісны став воддза опытъяссӧ да чукӧртісны ӧтилаӧ. 1903ʼ воын найӧ ӧтлаалісны лэбалан бордъяссӧ газӧвӧй двигателькӧд да тадзикӧн вӧчисны лэбалан машина.
Райт вокъяслӧн аэропланыс медводдза лэбзигӧн сынӧдас оліс мыльк вывсянь качӧдчӧмӧн сӧмын 59 секунд да лэбис 1/4 км кузьта места. А 6 во мысти (1909ʼ воӧ) лётчик Блерио лэбис Франциясянь Англияӧ Ламанш пролив вомӧн. Тайӧ лэбӧмыс тайӧ кадӧ вӧліс вӧвлытӧмторйӧн. Став мирыслы вӧлі дзик выльторйӧн.
Медводзын аэропланӧс применитісны военнӧй уж вылын. Империалистическӧй война ёна ӧддзӧдіс сынӧдӧд лэбалӧмлысь быдмӧмсӧ. 5–6 во кузьта война чӧжӧн авиациялӧн лыдыс содіс 10 пӧв, содіс моторъяслӧн выныс, содіс кымынкӧ пӧв мунан ӧдыс да пуксьывтӧг лэбны верманлуныс. Босьтам кӧть Зарзарлысь да Громовлысь «Крылья Советов» нима самолёт вылын лэбӧмсӧ. Тайӧ 3 мотора сӧветскӧй аэропланыс 11 мортӧн оліс сынӧдын 53 час да лэбис 953 сюрс километр, петкӧдліс йӧзӧс новлан машиналысь медыджыд ӧдъяссӧ.
Ӧні эмӧсь сэтшӧм аэропланъяс, кодъяс 40 тонна ас сьӧктананыс ӧтпырйӧн вермӧны лэптыны 300 мортӧс. Сынӧдӧд ветлан татшӧм машинаяслӧн двигательясыс уна, овлӧ 6 сюрс вӧв вын мындаӧдз.

7. МЕТАЛЛООБРАБАТЫВАЮЩӦЙ ПРОМЫШЛЕННОСЬТСА МАШИНАЯС

ХVІІІ нэм джынйӧдз кымын металл перйӧм да сійӧс обработайтӧм быдмис зэв ньӧжйӧ, зэв омӧля да овмӧсас эз кут сійӧ господствуйтан местасӧ, кутшӧмӧс кутӧ ӧні. Металл обработайтан техника вӧліс зэв улын: уджалісны кипомса инструментъясӧн, металлыс шедліс этша, доныс сылӧн вӧлі зэв вылын. Мунліс сійӧ ёнджыкасӧ инструментъяс да ӧружйӧ вӧчалӧм вылӧ.
Металлургияын да металлообрабатывающӧй промышленносьтын чорыд перелом лои уджалан машина вӧчӧмсянь. Медым паськаліс машина вӧчалӧм, колӧ вӧлі вӧчавны машинаяс, машинаяс вӧчӧм, торъя нин парӧвӧй машинаяс вӧчалӧм вылӧ; ковмис уна металл. Овмӧслы пыр пондіс ковны унджык металл. Тайӧ колӧмсӧ удовлетворяйтны важ техникаӧн металлургия эз вермы.

Пу шомсянь из шом вылӧ металлургиялӧн вуджӧм

Металлургиялӧн бурджык техникаӧ вуджӧмыс лоис эз сӧмын кӧрт ёна колӧм понда. Выль ногӧн кӧрт перйыны вуджны ковмис нӧшта и сійӧн, мый пондіс бырны ломтысян базаыс. Ломтысян базаӧн тайӧ кадӧ вӧліс пес.
Пескӧн жӧ уджалісны доменнӧй пачьяс и. Пескӧн да пу шомӧн вӧлі мунӧ металлъяс обрабатывайтан уджыс. Вӧрсӧ бырӧдлісны эз сӧмын металл обрабатывайтан промышленносьтӧ. Пес колі мукӧд сикас уджъясӧ и. Вӧр вылын ужалісны стеклӧ, фарфор, кирпич да уна мукӧд производствояс. Пӧшти дзик пуысь вӧлі вӧчалӧны керкаяс и. Зэв уна вӧр вӧлі колӧ суднояс стрӧитӧм вылӧ. Вӧр ковмис быдсяма торъяс вылӧ.
Нӧшта на уна вӧр пондіс ковны промышленнӧй переворот заводитчӧмсянь. Промышленносьт ёна паськаліс, сыкӧд быдмисны выль каръяс, паськаліс суднояс стрӧитан удж. Металлургиялы нӧшта уна пондіс ковны пескыс.
Быд выль караб стрӧитӧм вылӧ колӧ вӧлі бырӧдны 4 сюрс дубӧвӧй кер да быд тонна кӧрт вӧчигӧн домнаын колӧ сотны 39 кубометр пес. Кымын ӧдйӧ бырӧ вӧлі вӧрыс, сымын сьӧкыдджык вӧлі судзӧдны пессӧ. Таысь кындзи металл промышленносьт вӧлі ужавны вермӧ сӧмын юяс дорын: бергалысь ва кӧльӧса вынӧн качайтісны рудникъясӧ ӧкман ва, пӧльтісны пушканъясӧн, бергӧдлісны прокатнӧй станъяс, ужалісны мӧлӧтъясӧн да с. в.
ХVІІІ нэмын ломтысяныс Англияын эз понды тырмыны. Та понда весиг медводзын мунысь промышленнӧй страна — Англия ужаліс Россияысь да Швецияысь вайӧм кӧртӧн. Бӧрӧ кольӧм украинскӧй промышленносьт уджаліс крепостнӧй труд вылын да зэв омӧль техникаӧн. Украинаса кӧрт вермис конкурируйтны англияса кӧрткӧд сӧмын ас донтӧм ломтысян пондаыс.
Металл промышленносьтын переворот заводитчис металлургияын из шомӧн уджавны заводитчӧмсянь. Наука да техника пытшса гырысьджык выль став изобретенньӧяслӧн эм история. Тайӧ выльторсӧ аддзӧмыс лоис сідз жӧ уна йӧз практическӧй уджысь.
Англияын да Германияын из шомӧн вӧлі пӧльзуйтчӧны нин ІХ–Х нэмъясын. 1306ʼ воӧ англияса король лэдзӧма тешкодь тшӧктӧм, мый серти Лондон карын из шомӧн ломтысьӧмсӧ «лёк дук вӧснаыс» вӧліс дугӧдӧма.
Англияын вӧрыс вӧлі этша, сӧмын та пыдди уна вӧліс минеральнӧй ломтысян — из шом. Та понда англичана корсисны выль способ, мыйӧн позис вуджны пуӧн ломтысянысь из шомӧн ломтысьӧмӧ. Тайӧ пӧраас из шомлысь свойствояссӧ эз на тӧдны. Эз кужны из шомысь бырӧдны сійӧ омӧль торъяссӧ, кодъяс понда кӧртлӧн бур свойствоясыс тшыкӧны. Тайӧ вӧліс зэв сьӧкыд задача. Та вылын ХVІІ да ХVІІІ нэмъясын лоис уджавны уна практиклы да образованнӧй инженерлы. Тайӧ йӧзыслӧн чукӧрмӧм опытыс тайӧ задачасӧ разрешитіс. Аддзисны колана способ.
1780ʼ воӧ Корт аддзис чугунысь углерод торйӧдан выль способ. Доменнӧй пача пӧсь сынӧд пӧльтӧмӧн сійӧ зэв бура пондіс торйӧдны сывдӧм чугунысь углеродсӧ. Татшӧм ногӧн чугунысь углерод торйӧдӧмсӧ шуӧны пудлингованньӧӧн. Пудлингованньӧ вӧчис металл промышленносьтын дзонь революция. Сійӧ бырӧдіс металл промышленносьтлы вӧрлысь коланлунсӧ да восьтіс туй из шомӧн уджалӧмлы. Изшомыс Англияын волі зэв уна. Металл обработайтӧмын тайӧ выль способыс сетіс позьтас вӧчавны доменнӧй пачьяс важ пачьяс дорысь 50 пӧв ыджыдджык производительносьтаӧс. Такӧд жӧ тшӧтш Ньюкоменлӧн да Уаттлӧн парӧвӧй машинаясыс металл обрабатывайтан промышленносьтӧс мездісны берег доръясын пыр уджалӧмысь да сетіс позьтас стрӧитны заводъяссӧ ломтысян залежъяс дорӧ матӧджык.
Та вӧсна кӧртсӧ эз сӧмын пондыны унджык сывдны, кӧртлӧн доныс сідзжӧ ёна чиніс и. Кӧртлӧн дон чинӧмыс сетіс позьтас кӧртсӧ применяйтны сэні, кӧні сійӧс дона радиыс войдӧр ньӧти эз применяйтлыны. Кӧртысь пондісны стрӧитавны посъяс, лӧсьӧдавны рельса туйяс, кӧртӧн пондісны вежлавны машинаяслысь пу часьтъяссӧ да с. в. Металл обрабатывайтан промышленносьт тадзикӧн пондіс сетны век унджык да унджык кӧрт.
1790ʼ воӧ Гентсман аддзис уклад кисьтан выль способ да усовершенствуйтіс Бессемерлысь, Томаслысь, Сименслысь способъяссӧ. Тайӧ выльторъясыс сідз жӧ вӧлісны выль воськовъясӧн металлотехникаын.

Металл обрабатывайтан удж механизируйтӧм

Медводдза уджалан машинаясӧс, кыдзи и медводдза двигатель — машинаясӧс, вель дыр на вӧчавлісны ки помысь. Механизация паськаліс производствоын, а асьсӧ машинасӧ вочӧмыс век на муніс кипомса инструментъясӧн. Ки помысь вӧчӧм машинаяслысь унджык механизмсӧ вӧчавлісны пуысь. Тадзи пыр кыссис ХІХ нэмӧдз. Машинаясыслысь гырысьджык часьтъяссӧ вӧчавлісны ён пуысь, медсясӧ — дубысь. А кӧртыс вӧчлісны сӧмын исполнительнӧй механизмсӧ да сэтшӧм посни часьтъяс, кодъяслы коліс ыджыд крепыдлун.
Металл обрабатывайтан промышленносьтлӧн паськалӧмыс зэв ӧдйӧ пондіс вежны машинаяслысь пу часьтъяссӧ металлысь вӧчӧм часьтъясӧн. Металлсӧ пондісны сывдыны зэв уна. Ки помысь дорны, пилитны, прокатывайтны да мукӧдтор вӧчны та мында металлсӧ некыдз эз позь. Дорны да тӧчитны гырысь часьтъяс прокатывайтны рельсъяс да вӧчавны точнӧй формаяс ки помысь некыдз эз позь. Сэки металл обрабатывайтан промышленносьтын кипомса инструментъяс пондісны сетны места машинаяслы.
Ва кӧльӧсалы, кузьнеч мӧлӧтлы, тӧчитчан да мастеритан кипомса инструментъясӧс вежысь пыдди воис парӧвӧй машина, парӧвӧй мӧлӧт, вына прокатнӧй вал да мастеритан станокъяс. Металлургическӧй да металлообрабатывающӧй промышленносьт лоисны став общественнӧй овмӧс пиас медтӧдчана отрасльӧн.
Выль машинаяс уна пӧв содтісны вын важ ногӧн металл обрабатывайтан способъяслысь да тайӧ производствоысь став медтыдалана ужсӧ механизируйтісны. Кутшӧм гырысь успехъяс сетіс металл обработайтан уджӧ машинаӧс пыртӧм, позьӧ аддзыны татшӧм примеръясысь:
1849ʼ воӧ инженер Несмит медводзысь лӧсьӧдіс парӧвӧй мӧлӧт. Тайӧ мӧлӧтыслӧн сьӧктаыс вӧлі 800 килограмм. Но машина стрӧитӧм паськалӧм корис нӧшта на ёна дорӧм. 1891ʼ воӧ Америкаын вӧлӧма нин 130 тонна сьӧкта парӧвӧй мӧлӧт. Наковальняыс вӧліс 530 тонна сьӧкта. Но татшӧм мӧлӧтъяслӧн кучкалӧмыс эз вермы сетны тырмымӧн ён валъяс гырысь паракодъяслы, артиллерия ӧруддьӧӧ колана часьтъяслы да. Содтыны водзӧ парӧвӧй мӧлӧтъяслысь сьӧктасӧ эз нин позь. Мӧлӧт кучкӧмысь вӧрис муыс. Лоис повны заводса трубаяс киссьӧмысь. Нӧшта ыджыд парӧвӧй мӧлӧтъяс вӧчӧмыд сувтӧ зэв донӧн, дай дорӧмыс оз ло ӧткодь.
Та понда дорччан удж быдмӧм водзӧ пондіс мунны гидравлическӧй прессъяс вӧчалӧмӧн. Прессыс ужалӧ шумтӧг, дай уджыс сувтӧ донтӧма. Ӧні эмӧсь гидравлическӧй прессъяс, кодъяс личкӧны 15 сюрс тонна сьӧктаӧн.
Прокатнӧй станок тӧдісны нин шӧр нэмъясын. Сійӧ вӧлі вӧчӧма кык валикысь, кодъяс костӧд лэдзисны сутуга либӧ вӧсньыдик ота металл. Медводзысь тайӧ станоксӧ бергӧдлісны киӧн. Бӧрынджык пондісны ужавны вӧв вынӧн да ва кӧльӧса вынӧн. ХІХ нэм заводитчигӧн на, кор металл обрабатывайтан промышленносьтын уджалісны нин парӧвӧй двигательяс, прокатнӧй станокъяс уджалісны сӧмын 10–15 вӧв вына двигательясӧн. Ӧні эмӧсь прокатнӧй станокъяс, кодъяс уджалӧны 15 сюрс вӧв вынӧн. Ыджыд кӧрт болванкаяс либӧ рельсъяс мунӧны тайӧ машина пырыс 2½–3 метр кузьтаӧн быд секундӧ.

8. ЗАВОД ПЫТШСА ТРАНСПОРТ. КОНВЕЙЕР

150 во чӧж капиталистическӧй фабрика сулаліс парӧвӧй техника вылын. Фабрика зданньӧ шӧрӧ сувтӧдлісны ӧти ыджыд мотор. Моторсяньыс вӧчавлісны трансмиссионнӧй валъяс. Тайӧ валъяссяньыс быд машинаӧ вӧлі нюжӧдӧма ремень, либӧ гез. Татшӧм ногӧн вын сетны позьӧ вӧлі зэв матӧ да мастерскӧйясыс вӧлі тырӧмны трансмиссияясӧн. Татшӧм ногӧн вын сетӧмӧн да мастерскӧйяс татшӧм ёна тыртӧмӧн, дерт, эз вермы лоны некутшӧм сёрни заводпытшса транспорт механизируйтӧм йылысь. Кӧрт туй вывсянь заводӧ сырьё нуӧм — предприяттьӧсянь кӧрт туй вылӧ продукция нуӧм, ӧти корпуссянь мӧд корпусӧ матеръялъяс новлӧм, мастерскӧйяс пытшкын груз новлӧм — ставыс муніс зэв ньӧжйӧ. Заводпытшса став транспортыс вӧлі мунӧ кипомса кранъясӧн, нӧсилкаясӧн, ящикъясӧн, тачкаясӧн, телегаясӧн, вагонеткаясӧн да мукӧд торйӧн, кодъясӧн уджалісны уна сё морт —  чернорабочӧй.
Быд машина торъялӧ сійӧн, мый сійӧ вермӧ уджавны дугдывтӧг. Машинаяс сетӧны унджык экономическӧй выгӧдаяссӧ сэки, кор ужалӧны сувтлытӧг да кор налы уджыс эм тырмымӧн. Производство механизируйтӧмыс пыр ёнджыка тшӧктыны пондіс механизируйтны завод пытшса транспорт, медым вӧчан предметыс муніс плавнӧя, дугдывтӧг ӧти станоксянь мӧд станокӧ. Тайӧ могсӧ лои пӧртӧма олӧмӧ электромотор лӧсьӧдӧмӧн. Электромотор лӧсьӧдӧмӧн фабрикаяс пытшкысь весалісны трансмиссияяс. Электрическӧй вын передайтны оз ковны некутшӧм гырысь валъяс ни, чепъяс ни, ременьяс ни. Ременьяс да чепъяс пыдди быд машина дінӧ лӧсьӧдісны электричествоӧн уджалан мотор да сэтчӧ вайӧдісны вӧсньыдик электрическӧй провод.
Выль ногӧн энергия передайтӧмыс автоматизируйтіс завод пытшса транспортсӧ, лӧсьӧдіс конвейер. Фабрик да заводъяс пытшкӧ конвейеръяс, транспортеръяс да мукӧдторъяс лӧсьӧдӧм вежис заводлысь пытшкӧссӧ, завод пытшса удж котыртӧмсӧ да.
Конвейер кывйыс лоӧ миян ногӧн — самотаска. Мый лоӧ конвейерыс, медбура позьӧ аддзыны Форд заводысь, кӧні вӧчалӧны автомобильяс. Тайӧ заводас став уджсӧ котыртӧма конвейер подув вылын. Сырьё ваялӧмсянь да автомобильясӧс вагонӧ сӧвтӧмӧдз вӧчан часьтъясыс пыр мунӧны конвейерӧн.
Татшӧм ногӧн ужсӧ котыртӧма уна сикас самокаткаяс, канатнӧй передачаяс, ӧшалана кӧрт туйяс, сложнӧй электрическӧй кранъяс, подающӧй приспособленньӧяс, гумлаланъяс, сӧвтчанъяс да мукӧдторъяс лӧсьӧдалӧмӧн.
Вӧчан предметъясыс сувтлытӧг мунӧны конвейерӧн ӧти машинасянь мӧд машина дорӧ. Дзик тадз жӧ, конвейер отсӧгӧн чукӧртӧны автомобильлысь торъя тэчасъяссӧ. Автомобиль часьтъяс чукӧртӧмыс заводитчӧмсянь да помӧдзыс мунӧ паськыд ленточнӧй самотаска вылын. Самотаска кузяыс ӧтара-мӧдара бокас сулалӧны рабочӧйяс. Найӧ сулалӧны места вылысь вӧрзьывтӧг да вӧчӧны кутшӧмкӧ ӧти пӧлӧс удж. Ӧти рабочӧй, шуам, пуктӧ веськыд воддза кӧльӧсасӧ, мӧд — шуйгаладор бокса воддза кӧльӧсасӧ, коймӧд — крепитӧ сійӧс да с. в. Лентаыс мунӧ да быд 54 либӧ 55 секунд бӧрын вайӧ рабочӧй дінӧ выль машинаяс. Татшӧм ногӧн Форд заводын 52 часӧн рудасянь вӧчӧны мунны дась автомобиль. Ӧти уджалан лунӧн Фордлӧн заводыс лэдзӧ 10 сюрс автомобильӧдз. Парӧвӧй техникаӧн татшӧм ӧдӧн ужавны некыдзи эськӧ эз позь.
Конвейернӧй система лоӧ медся ёна автоматизируйтӧм удж. Тайӧ конвейернӧй системасӧ капиталистъяс вермасьӧны кыдз позьӧ бурджыка используйтны рабочӧйясӧс ёнджыка эксплуатируйтӧм вылӧ. Конвейер отсӧгӧн медся сложнӧй уджсӧ позьӧ торйӧдлыны прӧстӧй ужъяс вылӧ да быд рабочӧй вермӧ тайӧ уджсӧ вӧчны велӧдчыны 1–2 лунӧн. Специалистъяс Форд заводын бура арталісны, кымын сикас торъя удж заводас мунӧ да кутшӧм органӧн сійӧ ужъяссӧ вӧчӧны. Тыдовтчис, Форд заводын автомобиль вӧчан ужсӧ торйӧдӧма 7882 торъя удж вылӧ. Та пытшкысь 2637 пӧлӧс удж вылын вермасны ужавны кокпӧлаяс, 670 удж вылын — дзикӧдз коктӧмъяс, 715 удж вылын вермасны уджавны кипӧлаяс, 2 удж вылын — дзик китӧмъяс, 10 удж вылын вермӧны уджавны синтӧмъяс.
Таысь тыдалӧ, морт кӧ вермӧ тӧкӧтьӧ вӧрӧдны киясӧн, либӧ кокъясӧн, капиталистъяс и тані эксплуатируйтӧны рабочӧйясӧс. Конвейернӧй система отсалӧ капиталистъяслы используйтны став уджалысь вынсӧ, быдӧн шогмӧны удж вылӧ. Медым петкӧдлыны, мый тайӧ збыль тадзи, ми вайӧдам Фордлысь шуӧм кывъяссӧ. Сійӧ шуӧ:
«Ми вольсавлім — висьталӧ Форд — висьысь вольпась вылӧ сьӧд клеёнка да тшӧктім сылы крепитавны ичӧтик болтъясӧ винтъяс. Висьысьяс ужавлісны сэтшӧм жӧ удждон вылӧ. Найӧ коллялісны кад, ёнджыка налӧн сёйсис, узьсьыныджык пондіс да регыдджыка бурдісны».
Татшӧмӧсь медбӧръя достиженньӧяс капиталистическӧй рационализацияын.

9. ПЛУГЛӦН ИСТОРИЯ

Став техника быдмӧмкӧд тшӧтш сідз жӧ быдмисны видз-му ужалан кӧлуйяс. Видзму уджалан кӧлуйяслӧн быдмӧмыс топыда вӧліс йитчӧма став техника быдмӧмкӧд
Няня быдтасъяс — шобді, сю, кукуруза — быдтӧм вӧлі тӧдӧны зэв нин важсянь. Первойсӧ йӧзыс чукӧртавлісны тайӧ быдтасъясыслысь тусьсӧ. Асьныс эз вӧдитлыны. Бӧрвылас, кор йӧзыс гӧгӧрвоисны, мый выль быдтасъяс быдмӧны муӧ веськалӧм кӧйдысысь, колана быдтасъяссӧ пондісны кӧдзны асьныс.
Медым кӧдзны, войдӧр колӧ мусӧ небзьӧдны. Му небзьӧдӧм вылӧ колісны кутшӧмкӧ видз-му уджалан кӧлуйяс. Му уджалан медводдза ӧруддьӧӧн вӧлі ёсь пома бедь. Та бӧрын му уджалан ӧруддьӧ бурмӧдӧмыс муніс кык туйӧд.
Ӧти туйӧд — ёсьтӧм беддьыс быдмис из пома беддьӧ, ичӧтик зыр кодьӧ. Водзӧ тайӧс усовершенствуйтӧмыс вайӧдіс сійӧс зырйӧдз, кӧрт зырйӧдз. Мӧд туйӧд — тайӧ беддяс медводзысь волі вӧчӧма ёсь крук, сэсся та бӧрын вӧчисны кокан, гӧр да медбӧрысь воисны плугйӧдз.
Бедь помӧ лӧсьӧдӧм изйысь вӧчӧм зыр да пу ув кодь плуг позьӧ аддзыны ӧні на Африкаын да Лунвыв Америкаын олысь ӧткымын племенаяслысь (йӧзлысь).
Видз-му овмӧсын медтыдалана ӧруддьӧӧн, мыйӧн небзьӧдӧны мусӧ, — лоӧ плуг. Плугкӧд йитчӧма уджыс став мукӧд видз-му уджалан кӧлуйыслӧн. Плуг усовершенствуйтӧмыс быттьӧ кыскӧ ас бӧрсяыс мукӧд кӧлуй усовершенствуйтӧмсӧ. Сы понда зэв бура позьӧ аддзыны плуг историяысь, кыдзи муніс видз-му уджалан кӧлуй бурмӧмыс.
Ми индім нин, мый ӧнія плуглӧн бурмӧмыс босьтчис ёсь пома увъя бедьсянь да бӧрвылас лоис кокан. Коканыс водзнас (дай ӧні на ӧткымын йӧзлӧн) вӧліс кипомса инструмент. Му небзьӧдлісны кокалӧмӧн. Сы бӧрын коканӧн пондісны вӧдитчыны мӧд ногӧн: кокӧм пыддиыс сійӧс пондісны кыскавны муӧдыс. Водзысьсӧ тайӧс вӧчлісны ки помысь морт вынӧн. Та бӧрын морт вынӧн кыскалӧмысь вуджисны видзан пемӧсъяс вынӧн кыскалӧмӧ. Видзан скӧтсӧ медводзысь вӧлі используйтӧма видз-му ужалӧмын первобытнӧй гӧрйӧн гӧригӧн кыскасян вын пыдди. Важ йӧзлӧн, кодъяс олісны 3–4 сюрс во сайын, прӧстӧй гӧрйӧ пемӧсъясӧс йитан кӧлуйыс вӧлі ёна нин паськалӧма. Ӧні на, электричество да бензин мотор нэмын, ӧткымын странаясын, тшӧтш и миян СССР-ын, эмӧсь районъяс, кӧні му ужалӧмыс мунӧ важ ногӧн на.
Гӧрлӧн торъяланлуныс сійӧ, мый гӧрйыс оз вермы мусӧ бергӧдны, а сӧмын небзьӧдӧ. Бура гӧрны позьӧ сӧмын плугйӧн, коді вундӧ мусӧ да бура бергӧдӧ. Тайӧ туйӧд и быдмис 3 сюрс во чӧж первобытнӧй гӧр — рогулька.
Ыжыд воськов вӧлі вӧчӧма пу гӧрсянь плуг вӧчӧмӧдз Древньӧй Римын. Тайӧ вӧлі миян во лыд артавны заводитчигӧн кымын.
Тайӧ пу гӧръяс римляна лӧсьӧдісны пурт, а лемех дінас вӧлі лӧсьӧдӧма отвал да мед плугйыс эз шатлась, вӧлі лӧсьӧдӧма водзвылас кӧльӧса. Римскӧй плуг пӧшти вежсьытӧг колис промышленнӧй переворотӧдз.
Медводзысь видзӧдлігӧн римскӧй плугйыс кажитчӧ дзик ӧнія плуг модаа, сӧмын колӧ индыны, мый ХVІІІ нэмӧдз плуг, кыдзи и пу гӧр, век на вӧлі вӧчӧма ставнас дзик пуысь. Сӧмын ХІ–ХІІІ нэмъяс бӧрын позис аддзыны кӧрт пурта да кӧрт лемеха плугъяс. Дерт пу плуглы зэв на ылын вӧлі ӧнія плугйӧдз.
Босьтам кӧ мукӧд му ужалан ӧруддьӧяс. Плуг моз жӧ найӧ вӧлісны зэв омӧликӧсь на. Агасъяс эз тӧдны. Сы пыдди мукӧд местаясас ХVІ–ХVІІ нэмъясын му кузяыс кыскавлісны пу пос (лестница). Мукӧддырйиыс кӧдзӧм бӧрас му вылас лэдзавлывлісны скӧтӧс да тадзӧн кӧйдыссӧ сюйлісны муӧ. Урожайсӧ вундывлісны чарлаӧн, вартісны чапӧн, тӧлӧдісны зырйӧн, мукӧдлаас ньӧти эз тӧлӧдлывлыны да сёйлісны кыд сорнас.
Металл промышленносьт паськалӧмкӧд тшӧтш ХVІІІ нэм гӧгӧрын кутісны вӧчавны кӧрт плугъяс. Му уджалӧм ыджыда воськовтіс водзӧ. Кӧрт плуг вежис важ пу гӧрйӧс да видз-му ужалӧмсӧ вайӧдіс сэтчӧдз, мый пондісны вӧчавны агасъяс (пиня), тӧлӧдчанъяс, кӧйдыс сортируйтанъяс, идзас шыранъяс, кӧдзан машинаяс, вартан машинаяс да мукӧд торъяс. Пондіс вешйыны двухполльӧ да трехполльӧ. Пондісны мусӧ вӧдитны выль севооборотӧн.
Нӧшта ыджыд воськов вӧлі вӧчӧма, кор промышленносьт быдмӧм отсӧгӧн жӧ му ужалӧмӧ вӧлі пыртӧма механическӧй двигатель. Вӧлӧс моторӧн вежӧмыд плугйӧс пӧртіс машинаӧ. Механическӧй плугйӧс уж вылӧ пуктӧм ёна содтіс сиктса овмӧсын му ужалан ӧруддьӧяслысь вынсӧ, содтіс производительносьтсӧ да сетіс ыжыд экономическӧй выгӧдаяс.
Парӧвӧй машина, а сы бӧрын бензинӧвӧй мотор сетісны сиктса овмӧслы уна да донтӧм вын.
Тайӧ медся нин инмӧ бензинӧн ужалысь двигательлы — тракторлы. Бензинӧвӧй мотор сиктса овмӧсын, кыдзи и промышленносьтын да транспортын, парӧвӧй машина серти асьсӧ петкӧдліс ёна бурӧн. Бензинӧвӧй мотор лоис вӧлӧс медбур вежысьӧн.
Тракторлӧн кокниа ветлӧмыс сетӧ позьтас уджӧдны сійӧс быд пӧлӧс удж вылын. Сідз жӧ бура кыскӧ ас бӧрсяыс плуг, кыдзи и рельстӧм туй кузя кыскӧ нянь тыра обоз либӧ бергӧдлӧ мельничаысь изкисӧ.
Уна лемеха механическӧй плуг лӧсьӧдӧм бӧрын вӧлі вӧчӧма усовершенствованнӧй ыджыд производительносьта вартан, ытшкан, вундан машинаяс, экстирпаторъяс (ёг турунъяс да вужъяс весалан машина). Пондісны применяйтны искусственнӧй мувынсьӧданъяс, искусственнӧя му кӧтӧдӧм, косьтӧм да с. в.
Бӧръя кадӧ вӧчисны нин сэтшӧм машинаяс, кыдзи ковтӧм турунъяскӧд вермасян бергалана пароочиститель, коді уджалӧ 5 см пыдтаын муас; бӧрӧзднӧй кӧдзан машина, коді видзӧ мусӧ тӧлӧдӧмысь да асывъя кӧдзыдъяс понда кынмӧмысь; бобӧвӧй быдтасъяс, кукуруза, сахарнӧй свекла кӧдза обработайтан культиваторъяс. Тайӧ культураяс улас му небзьӧдӧмсӧ нуӧдӧны ӧні ӧтпырйӧн 16 радӧн; тракторнӧй ытшкан, куртан комбайнъяс, механическӧй турун сӧвтанъяс да мукӧд торъяс.
Видз-му овмӧс механизируйтӧмлысь коланлунсӧ позьӧ аддзыны татшӧм петкӧдласъясысь. Медым гӧрны да пинёвтны ӧти лунӧн ӧти га му, ёна нин зіля уджалӧмӧн колӧ ужавны 3–4 мортлы 5–6 вӧлӧн. Ӧні жӧ тракторӧн ужалігӧн 5 корпуса плугйӧн сійӧ жӧ пӧраӧн ӧти морт вермӧ гӧрны 7 га му. Мӧд ногӧн кӧ, 1 тракторист вӧчӧ уджсӧ 25–30 мында унджык, вӧлӧн уджалӧм дорысь.
Либӧ мӧд пример, арталӧмъяс петкӧдлӧны, 1 кг шобді босьтӧм вылӧ ӧнія выль машинаясӧн уджалігӧн колӧ пуктыны пӧрасӧ 3/8 минутысь на этша. Кипомса уджын тайӧ жӧ ӧти килограмм шобді вылас колӧ пуктыны кадсӧ 6½ минут, мӧд ногӧн кӧ, 17 пӧв унджык.
Колӧ шуны, видз-му овмӧсын техникасӧ паськӧдны капитализм страналы эз удайтчы сы выйӧдз, кутшӧмӧдз паськаліс техникаыс промышленносьтын. Видз-му овмӧс техникаыс сэні зэв нин ёна кольччӧ индустрия техника дорысь. Машиннӧй техника промышленносьтын ёна паськӧдӧмкӧд тшӧтш сиктса овмӧсын капитализм странаясын машиннӧй техника колана выйӧдз паськавны эз вермы. Помкаыс татшӧм торъялӧмыслӧн капитализм строяс. Капитализм строй котыртӧма частнӧй собственносьт под вылын.
Капиталистическӧй сиктын олӧмыс татшӧм: унджык муыс гырысьджык землевладелечьяс ордын, а мукӧд муыс сідз жӧ частнӧй собственникъяс киын. Землевладелечьяс босьтӧны аренда. Зэв бура тӧдам, мый крестьяна овмӧсӧ машина пырны оз вермы. Татшӧм овмӧсъясыд оз вермыны машинасӧ ньӧбны дай уджыс татшӧм овмӧсад машинаыслы оз ло тырмымӧн. Сідзкӧ, капиталистическӧй странаясын машинаяс вермӧны уджавны сӧмын гырысь овмӧсъясын — помещикъяс да кулакъяс овмӧсъясын.
Но помещикъяс да кулакъяс овмӧсӧ машина пырӧ сӧмын сэки, кор машиннӧй выныс лоӧ донтӧмджык йӧз вын дорысь. А деревняын унджыкысьсӧ капитализм государствоясад йӧз выныд овлӧ ёна донтӧм. Помещикъяс да кулакъяс тайӧн и пӧльзуйтчӧны, лыддьӧны бурджыкӧн уджӧдны батракъясӧс, ытшкыны гӧрбушӧн да гӧрны пу гӧрйӧн. Татчӧ нӧшта на колӧ содтыны, мый капитализм дырйи видз-му овмӧсын му вылӧ частнӧй собственносьт понда посни овмӧсъясыс ёнджыка вермӧны кутчысьны ас овмӧсас посни промышленнӧй предприяттьӧяс дорысь. Гырысь овмӧсъяс сиктын да промышленносьтын топыдджыка вермӧны кутчысьны. Посни овмӧсъяс капитализм странаын некутшӧма оз вермыны конкурируйтны гырысь овмӧсъяскӧд. Но ичӧтик овмӧса кӧзяин топыда кутчысьӧ ас овмӧсас кутӧ ас киас этшаник мусӧ. Сійӧ вермасьӧ кутны ассьыс омӧлик овмӧссӧ да уджавны аслас омӧлик пу гӧрнас да омӧлик вӧвнас.
Тайӧ посньыдик «собственникъясыс» ас семьяяснаныс олӧны унджыкысьсӧ омӧльджыка помещик ордын ужалысь рабочӧй дорысь.
Кулакъяслы да помещикъяслы колӧ, медым найӧ гӧгӧр вӧлісны крестьяна посни овмӧсъяс. Помещикъяслы зэв выгӧднӧ, медым сійӧ овмӧс гӧгӧрын вӧлісны унджык посни овмӧсъяс, кодъяслы быть лоис шедӧдчыны аренда, испольщина, водзӧс уджалӧм улӧ да мунны сы ордӧ батрак пыдди. Тайӧ ставыс капитализм стройын оз лэдзны тырмымӧн паськавны машиннӧй техникалы.

10. КАПИТАЛИЗМ ДА ТЕХНИКА ПАСЬКАЛӦМ

Техника паськалӧмын, торъя нин промышленносьтын, капитализм дырйи лоисны ыжыд вермӧмъяс. Позьӧ веськыда шуны, мый капитализм отсаліс, ёна йӧткыштіс водзӧ техника паськалӧмсӧ. Кутшӧм тор нӧ капитализм системаын «отсаліс» паськавны техникаыслы? Тайӧ отсасьысьнас вӧліс прибыль.
Быд капиталист старайтчӧ кыдзи эськӧ унджык босьтны прибыль. Уна прибыль бӧрся вӧтлысьӧм понда капиталистъяс нуӧдӧны ас костаныс нем жалиттӧм тыш. Быд капиталист вермасьӧ жебмӧдны либӧ дзикӧдз бырӧдны ассьыс конкурентсӧ да тадзикӧн босьтны ыджыдджык прибыль. Но конкурентӧс бырӧдны позьӧ сӧмын тӧвар дон ёна чинтӧмӧн. А тӧвар донсӧ чинтыны да босьтны сійӧ жӧ прибыльсӧ капиталист вермас сӧмын сэки, кор донтӧммӧдас тӧвар вочӧмсӧ. Тайӧ могысь фабрикант старайтчӧ рабочӧйлысь кыпӧдны удж производительносьтсӧ, чинтыны удждонсӧ да нюжӧдны уджалан лунсӧ.
Рабочӧйясӧс ёнджыка эксплуатируйтӧмӧн капиталистъяс вермӧны лэдзны ассьыныс тӧвар донсӧ да тайӧн вермасьны конкурентъяскӧд. Сӧмын рабочӧйяслӧн котыртчӧмлуныс кыптӧ жӧ. Татшӧм «прӧстӧй» ногӧн, ужалан дон чинтӧмӧн да уджалан лун содтӧмӧн капиталистлы прибыльсӧ ыдждӧдны век лоӧ сьӧкыдджык.
Сэні, кӧні удждон чинтӧмыс да уджалан лун содтӧмыс эз отсав, капиталистъяс вуджӧны мӧд туй вылӧ, бурмӧдны техника да нуӧдӧны рационализаторскӧй уджъяс. Важ машинаяссӧ вежӧны выль машинаясӧн, усовершенствуйтӧны уджсӧ производство вывсьыс, ёнмӧдӧны производствосӧ да с. в. Тайӧ ставсӧ олӧмӧ пӧртӧмӧн содӧ уджыслӧн производительносьтыс да тӧварыс воддза дорысь сувтӧ донтӧгджыка. Медбур машинаяса гырысь предприяттьӧясыс посни, омӧлик предприяттьӧяс дорын лоӧны зэв выгӧднӧйӧн.
Босьтам кӧть татшӧм пример. 5 вӧв вына парӧвӧй машинаӧн уджалігӧн быд вӧв вын войнаӧдз сулаліс 354 шайтӧн во; 50 вӧв вына двигательӧн уджалігӧн ӧти вӧв выныс вӧлі сувтӧ вонас 105 шайтӧ, а куим сюрс вӧв вына двигательӧн уджалігӧн ӧти вӧв выныс сувтӧ сӧмын 36 шайтӧн во кежлӧ.
Сійӧ фабрикантыс, коді медводзын лӧсьӧдіс выль машинаяссӧ лоӧ бурджык положенньӧын. Тӧвар вӧчӧмыс сылӧн сувтӧ ёна донтӧма, а тӧвар дон рынок вылас век на важ кодь. Сійӧ чинтыштас неуна тӧвар донсӧ, сійӧн ёна кучкас аслас конкурентъяслы да босьтӧ ыжыд прибыль. Жебджык предприяттьӧас оз вермыны тышкасьны тайӧ конкуренцияыскӧд да рӧзӧритчӧны. Мукӧдъясыс асьныс вуджӧны выль техника вылас. Тадзикӧн ӧти тшупӧдысь мӧд тшупӧдӧ мунӧны пыр водзӧ.
Сэтшӧм странаясын, кыдз Америка, кӧні уна дас во чӧж эз тырмы ужалысь выныс, машиннӧй техника паськаліс зэв ӧдйӧ. Важ Россияын вӧліс мӧдарӧ. 60-ӧд воясӧдз вӧліс дарӧвӧй крепостнӧй удж. Уджалан выныс вӧліс зэв донтӧм. Та понда машиннӧй техникаыс паськаліс зэв ньӧжйӧ.
Рабочӧйяс да предпринимательяс костса тыш да капиталистъяс костса конкуренция отсаліс техника паськалӧмлы. Прибыль бӧрся вӧтлысьӧмыс тшӧктӧ быд капиталистлы босьтӧм прибыльсьыс мыйкӧ мында пуктыны производствоӧ, пыртны производствоӧ, выль техническӧй усовершенствованньӧяс, паськӧдны производствосӧ да сійӧн техникасӧ нуӧдны водзӧ.
Ӧнія кадӧ капитализм система техника паськӧдӧмын отсасян значенньӧсӧ воштіс нин. Капитализм ӧні оз сэтшӧма отсав техника паськалӧмыслы, кутшӧма торкӧ, падмӧдӧ.
Кор капитализм быдмис медбӧръя стадияӧдз — империализмӧдз — овмӧс медгырысь отрасльясас пондісны господствуйтны гырысь трестъяс, синдикатъяс, картельяс да. Кӧть тайӧ капиталистическӧй ӧтувтчӧмъяс костас конкуренцияыс оз слабмы, а паськалӧ, сӧмын тайӧ конкуренцияыс техника паськалӧмлы оз сэтшӧма нин отсав. Капиталистическӧй трестъяс вермасьӧны рынок вылын лӧсьӧдны монополия. Тайӧ монополиясӧ кӧ найӧ вермыласны лӧсьӧдны кӧть недыр кежлӧ, найӧ (трестъясыс) лӧсьӧдӧны тӧваръяс выланыс ыджыд (монопольнӧй) донъяс да тадзикӧн содтӧны прибыльнысӧ. Лоас кӧ кутшӧмкӧ выль пӧлӧс изобретенньӧ, трест сійӧс ньӧбӧ да пуктӧ сукно улӧ куйлӧдны, мед тайӧ изобретенньӧнас некоді эз вермы пӧльзуйтчыны.
Тані капиталистъяс арталӧны тадзи: прибыль кӧ воӧ, мед эз ло важ машинаяссӧ шыбитны да бырӧдны сьӧм выль машинаяс лӧсьӧдӧм вылӧ. Бурджык лоӧ ньӧбны изобретенньӧыслысь патентсӧ да тупкыны сылысь туйсӧ. Кор Ленин висьтавліс капитализмлысь техника боксянь «сісьмӧмсӧ», сійӧ медсясӧ индіс тайӧ тор вылас. Империализм кадӧ век паськалӧ безработица. Тайӧ безработица паськалӧмыс сідзжӧ падмӧдӧ техника паськалӧмсӧ. Кор уна лоӧ уджалан выныс, сэки немла лоӧ вежны кипомса уджсӧ машинаӧн.
Босьтам мӧд пример — производство электрифицируйтӧм. Ӧнія техника воис нин сэтчӧдз, мый электрификация пондіс «пырны ӧдзӧсӧд». Капиталистическӧй овмӧсын, кӧні овмӧсыс тэчсьӧма частнӧй собственносьт да рабочӧйясӧс эксплоатируйтӧм вылын, тайӧ могсӧ олӧмӧ пӧртны некыдзи оз позь.
Гырысь электростанцияяс стрӧитавны капиталистическӧй государствоясын оз лэдз нӧшта и капиталистъяс костын лӧсьӧдавтӧмыс. Быд капиталист мый вермӧмсьыс старайтчӧ, медым сійӧ вӧліс ас компаньонъясысь да станцияысь независимӧйӧн. Рента мынтӧм понда электрическӧй энергиялӧн доныс сідз жӧ ёна содӧ.
Капиталистъяс зэв ёна полӧны рабочӧй стачкаясысь. Электрификация паськӧдӧмын тайӧ сідз жӧ лоӧ зэв ыджыд кутӧдӧн. Капиталистъяс бура тӧдӧны, мый производствосӧ ыджыд электростанция гӧгӧр централизируйтӧмӧн рабочӧйяс кокниа вермӧны котыртны гырысь стачкаяс, дзонь районъясын сувтӧдны став уджсӧ.
Кымынкӧ во сайын Голландияын кыпӧдісны сёрни странаӧс дзикӧдз электрифицируйтӧм йылысь. Тайӧ кӧсйысьӧмыслы капиталистъяс сетісны чорыд отпор.
«Мый нӧ миянкӧд сэки лоӧ, — шуӧны капиталистъяс, — центральнӧй электростанцияясын котыртасны кӧ забастовка? Миян ӧд сэки оз ло энергия ни югыд ни. Мукӧд рабочӧйяслы быть лоӧ босьтчыны бастуйтны!..»
Тайӧ полӧмъясыс и кутӧны буржуазияӧс электрификацияысь.
Колӧ-ӧ нӧшта сёрнитны сы йылысь, мый капиталистъяслӧн уна пӧлӧс техническӧй приёмъяс лоӧны торъя предприяттьӧяс секретӧн, мый капиталистическӧй условйӧясын техникаас вермӧмъясыс кӧть и зэв гырысьӧсь, уджалысьяслӧн сёяныс оз бурмы, а омӧльтчӧ? Колӧ-ӧ висьтавны сы йылысь, мый уджтӧм йӧз капиталистическӧй странаясын артассьӧны уна 10 миллионъясӧн, мый капиталистическӧй кризисъяс да войнаяс бырӧдӧны зэв уна вичмӧмъяс, бырӧдӧны весьшӧрӧ ловъя да техническӧй энергия? Капиталистическӧй обществоын машинаясыс оз бурмӧдны олӧмсӧ йӧзыслысь, а бырӧдӧны йӧзсӧ. Тайӧ ставсьыс лоӧ ӧти вывод: машиннӧй техника быдмис нин капиталистическӧй условйӧяссӧ да капитализмыс пондіс торкны техника водзӧ паськалӧмыслы. Тайӧ помӧдсӧ позьӧ бырӧдны сӧмын капитализмӧс мырдӧн бырӧдӧмӧн, му вылӧ, фабрикъяс вылӧ частнӧй собственносьт бырӧдӧмӧн, эксплуататорскӧй классъяс бырӧдӧмӧн да. Сӧмын капитализм система бырӧдӧм восьтӧ паськыд туй машиннӧй техника водзӧ паськалӧмлы.
Капиталистическӧй обществоын машина лоӧ рабочӧй классӧс эксплуатируйтан средствоӧн. Тайӧ жӧ машина пролетариат государство киын лоӧ уджалысь йӧзлысь олӧм бурмӧдан торйӧн.
Пролетариатлӧн вермӧм да социализм стрӧитӧм бырӧдасны став помӧдъяссӧ машиннӧй техника паськалӧмын. Планӧвӧя котыртӧм социалистическӧй обществоын став овмӧсын да удж механизируйтӧмыс пондасны мунны водзӧ оз эксплуататоръясӧн прибыль бӧрся вӧтлысьӧм понда, а став уджалысь йӧз коллектив интересъяс понда.



ЧАРТИЗМ
РЕВОЛЮЦИОННӦЙ ДВИЖЕННЬӦ АНГЛИЯЫНХІХ НЭМ ВОДДЗА ДЖЫНЙЫН

Рабочӧйяслӧн стачкаяс Англияын

Медводдза фабрик-заводъяскӧд тшӧтш, сьӧкыд олӧм кыпӧдіс вермасьны промышленнӧй рабочӧйясӧс. Машинаяс жугӧдлӧм кындзи уджалысь йӧз мӧдісны стачкаяс вӧчавны. Стачка — организованнӧя уджавны дугдӧм, удж эновтӧм. ХІХ нэм заводитчигӧн стачкаяс Англияын вӧлі ёна нин паськалӧма.
Но правительство став вынсӧ, эбӧссӧ пуктіс, медым бырӧдны рабочӧйяслысь кыпӧдчӧм.
1800 воын бастуйтчисны Южнӧй Уэльсса горнякъяс сы вӧсна, мый фабрикант-заводчикъяс вӧлі мырдысьӧн тшӧктӧны босьтны тӧвар капиталист лавкаысь квитанция кузя, удждон деньгаӧн мынтӧм пыдди. Тайӧ лавкаясын тӧварыс пыр вӧлі мукӧд лавкаяс серти куим кымын пӧв донаджык, дай некытчӧ шогмытӧм. Рабочӧйяс бастуйтчисны, жугӧдлісны лавкаяс, юклісны тӧваръяс ас костын. Та вылӧ правительство ыстіс куим полк салдатӧс. Уна рабочӧйӧс арестуйтісны, а кык мортӧс ӧшӧдісны.
Унджыкысьсӧ сійӧ кадӧ стачкаяс помасьлісны сідз, мый некутшӧм пӧльза эз сет рабочӧйяслы. Но ӧтсӧгласа организованнӧй стачка пыр вермасьӧм, эз вош весьшӧрӧ. Стачкаяс велӧдісны уджалысь йӧзӧс, кыдзи перйыны колантор аслыныс, медым дорйыны асьнысӧ предприниматель нартитӧмысь. Стачка пыр вермасьӧм отсаліс рабочӧйяслы ӧтувтчыны организацияясӧ.

Рабочӧйяслӧн союзъяс

Медым бурджыка нуӧдны забастовка да сыысь босьтны ыджыдджык пӧльза, колӧ вӧлі рабочӧй организацияяс. Нырнуӧдысьтӧг, веськӧдлытӧг вермасьӧм стачкаяс, эз вермыны лоны ӧтсӧглас, ӧткывсорыс. Рабочӧйлы быть лои ӧтувтчыны, медым бурджыка сувтны кӧзяевалы паныд. ХVІІІ нэмын на мӧдісны организуйтчавны рабочӧй союзъяс, кӧні вӧлі пуктӧма медсясӧ могӧн — ӧтвылысь нуӧдны стачкаяс.
Стачка водзвылын рабочӧйяс кутшӧмкӧ трактирын вӧчлывлісны скодъяс, сэні бӧрйылісны стачечнӧй комитет, стачкаяснас веськӧдлыны, взносъяс ӧктыны да кӧзяевакӧд сёрни нуӧдны.
Кор стачкаяс ыджыдджыка паськалісны, мукӧд орчча предприяттьӧса рабочӧйяс сэк ӧтувтчывлісны ӧти союзӧ да бӧрйывлісны ӧтувъя стачечнӧй комитет.
Кор забастовка бурӧн помассис: эз удайтчы арестуйтавны да виавны юрнуӧдысьясӧс, — рабочӧй союзъяс ёнмисны да водзӧ нуӧдісны ассьыныс уджсӧ. Кор забастовка вӧлі помассяс омӧля, нырнуӧдысьясӧс бырӧдасны, союзъяс сэк унджыкысьсӧ бӧр киссьылісны мӧд забастовкаӧдз.

Союзъяс йылысь закон

Ыджыдалысь класс вӧлі аддзӧ, мый рабочӧй организацияяс вермасны вайӧдны революцияӧдз, кыдз Францияын сійӧ кадас муніс революция. Та вӧсна 1799–1800 воясӧ правительство лэдзис закон, бырӧдны став рабочӧй организацияяс. Тюрмаӧ йӧрталӧмӧн да сьӧкыд каторга уджӧн кывзытӧмъясӧс повзьӧдліс правительство.
Тайӧ закон бӧрын унджык рабочӧй союзъясын нырнуӧдысьяс дзебсялісны правительство син улысь, мӧдісны гусьӧн, ас кежын удж нуӧдны. Союзъяс лоисны гусяӧн. Тайӧ гуся союзъяслы лоӧ вӧлі вӧчны собранньӧяс кӧнкӧ вӧрын, либӧ мукӧд сюртӧминъясын, а собранньӧвывса гижӧд да списокъяс пыдӧ дзеблавны. Быд морт, коді пырис союзӧ, водзвылысь сетіс кыв, некодлы не эрдъявны тайӧ гуся союз удж йылысь да босьтіс ас вылӧ кутшӧмкӧ удж.
Гуся союзъяс нуӧдісны сэтшӧм жӧ удж, кутшӧмӧс водзджыксӧ эрдъя рабочӧй союзъяс. Найӧ веськӧдлісны стачкаясӧн, дорйисны уджалысь йӧзлысь колан могъяссӧ капиталист предпринимательысь. Но тайӧ закон бӧрын уджавны союзъяслы лои вывті дзескыд. Стачка, забастовка вӧчӧмысь чорыда мыждісны, дай гусьӧн удж нуӧдігӧн пыр лои повны эрдъясьӧмысь.
Татшӧм условйӧын уджалігӧн рабочӧйяслы лои уськӧдчывны да неуна повзьӧдыштны капиталистъясӧс. Кор сюрӧ фабрикантъясӧс котшкӧдлісны, виавлісны, код вылӧ торъя нин ёна лӧгныс петіс. Забастовкаяс дырйи сотавлісны фабричнӧй зданньӧяс, уджаліг тшыкӧдавлісны машинаяс, а мукӧд дырйиыс весиг фабрикасӧ дзоньнас взорвитавлісны, лэптывлісны тшын йылӧ.
Сідз жӧ рабочӧйяс вермасисны шпионъяскӧд да предательяскӧд, кӧть найӧ и ас костысь вӧліны. Мукӧддырйи ӧшӧдлісны повзьӧдчан объявленньӧяс, лёк нога серпасъяс. Шуам, татшӧм гижӧдӧн: «Ми ставӧн шуим, ӧшлыны сюръя йылӧ сьӧлӧмъяс став шпионъяслысь, предательяслысь да кузь кывъя войтырлысь. Мед тӧдӧны, мый найӧ виччысьӧ водзын. Сэтшӧм войтырсӧ ми ставсӧ тӧдам ӧтитӧг...”

Союзъяс йылысь закон вежӧм

20 воясӧ Англияын лои сэтшӧм кад, мӧдіс кыптыны промышленносьт, став фабрик-заводъяс тырисны заказъясӧн. Тайӧ кадӧ кузь стачкаяс да забастовкаяс эз во сьӧлӧм вылас, буржуазиялы. Та бӧрын уна предприниматель-фабрикант мӧвпалісны вӧчны неыджыд уступкаяс рабочӧйяслы. 1825 воӧ медбӧрти лэдзисны закон, код серти сетчӧ вӧлі вӧля рабочӧй союзъяслы эрдын удж нуӧдны. Но правасӧ налы сетісны зэв ичӧтӧс. Союзъяс вермисны сӧмын сёрнитны уджалан дон йылысь да уджалан лун йылысь. Политика йылысь сёрнитны да вермасьны ньӧтик эз позь. Тайӧ закон серти жӧ рабочӧйяс эз лысьтны уджалан дон содтӧм перйыны силаӧн, повзьӧдлӧмӧн, грӧзитчӧмӧн. Кӧть и дзоля права вӧлі сетӧма союзъяслы, но тайӧ закон бӧрти мӧдісны быдмыны рабочӧй профессиональнӧй союзъяс — «тред-юнионъяс». Рабочӧй движенньӧ петіс эрдвылӧ подполльӧысь. Но тайӧ организацияяс ас вылӧ рабочӧйяс пуктісны зэв ыджыд надея. 1825 во бӧрын быд во вӧліны стачкаяс. Выль профсоюзъяс частӧ сідз жӧ разьсьывлісны. Рабочӧйяс кӧдзалісны, усьлісны сьӧлӧмӧн, мый немтор бурсӧ профсоюзъяс оз сетны. Та бӧрын сэсся босьтчылісны политическӧй могъяс вӧсна вермасьны. Тадзи Англияса рабочӧйяс эновтісны куш удждон йылысь да уджалан лун йылысь сёрнитны, да мӧдісны кутчысьны политическӧй могъяс вӧсна вермасьны.

«Гӧль йӧз йылысь закон»

Водзджыксӧ ХVІ нэмсянь на Англияын законъяс серти приходъяс вӧлі сетӧны отсӧг — пособйӧ гӧль йӧзлы: уджавны вермытӧмъяслы, уджтӧм йӧзлы, весиг пособйӧ сетӧны вӧлі сэтшӧм йӧзлы, кодлӧн ичӧтджык нажӧтка.
Мирӧвӧй суддяяс места вылын урчиталісны, ыджыдӧс-ӧ сетны пособйӧ. Рӧзӧритчан кадӧ, кор промышленнӧй капитализм таляліс крестьянинӧс, ремесленникӧс да кустарӧс, тайӧ пособйӧясыс вӧлі неыджыд отсӧг сетӧны тшыглы кулӧмысь.
Но буржуазиялы татшӧм, гӧль йӧзӧс пӧтачитан, законъяс зэв эз во сьӧлӧм вылас. Буржуазнӧй идеологъяс тӧлкуйтісны, мый «закон гӧль йӧз йылысь» колӧ бырӧдны, а пособйӧяс сеталӧмысь дугдыны. Мый пособйӧ сеталӧмӧн гӧль йӧзӧс сӧмын пӧтачитӧм, дышмӧдӧм лоӧ. Буржуазия дерт некыдз сэсся мӧд ног эз вермы тӧлкуйтны та йылысь. Мый ёнджыка рӧзӧритчӧ крестьянин, ремесленник да кустар, — буржуазиялы сійӧ бурджык: донтӧг уджавны медасьысь унджык, уджӧн бӧрйысьысь этшаджык. Со мый вӧсна буржуазиялы ковмис бырӧдны важ закон «гӧльяс йылысь» да сійӧ мӧд ногӧн вӧчны. 1834 вося закон бырӧдіс пособйӧяс, буржуазия корӧм серти: вежис Англияса парламент гӧльясӧс «пӧтачитан закон».

Кризисъяс Англияын

Рабочӧй класслӧн вӧлі дзоля нажӧтка кузь уджалан лун (18–20 час суткинас), удж вылӧ инасьтӧм, вывті уна лои уджтӧм йӧзыс да. Сійӧ кадӧ Англияын удж корсьны локтысь лунысь-лун содіс фабрик-заводъяс гӧгӧр.
Му вылысь вӧтлӧм крестьянин да рӧзӧритчӧм кустар-ремесленникъяс тувсов шор моз визувтісны каръясӧ нажӧтка корсьӧм могысь. Ставлы удж фабрика сетны эз вермы. Рабочӧйяслӧн нӧшта нин омӧльтчис олӧмыс: содісны уджтӧм йӧз да уджалан дон чинтісны. Но медсясӧ дойдіс рабочӧйясӧс промышленнӧй кризисъяс, няньтӧм вояс. Промышленнӧй кризисъяс дырйи фабрикант производство чинтіс, либӧ дзикӧдз пӧдлаліс фабрикъяс, рабочӧйясӧс шыбитіс ывлаӧ. Нажӧтка эз ло, содіс тшыгъялӧм.
Мый лоӧ кризисыс да мыйла кризисъясыс овлӧны. Кризисъяслӧн медся син улӧ усянторйыс: рынокъяс тӧваръясӧн тырӧны, тӧварлы мунан туй оз ло, вузасьӧм-ньӧбасьӧм чинӧ, фабрик-заводъяс сувталӧны. Рабочӧйясӧс сюрсъясӧн предприяттьӧясысь вӧтлӧны. Содӧ уджтӧм рабочӧй лыд. Дзонь предприяттьӧяс, гырысь фабрик-заводъяс, банкъяс, тӧвар ньӧбан-вузалан организацияяс киссьӧны-рӧзӧритчӧны.
Тӧварӧн рынок тырӧ, но тӧвар босьтны-ньӧбны оз вермы тӧвар ньӧбысь. Оз пӧзь тадз гӧгӧрвоны, мый тӧвар ньӧбысь тӧварнас тырӧма, тӧварыс, сылы оз нин ков. Тані дзик мӧдарӧ, капиталистическӧй обществоын рӧзӧритчӧм тӧвар ньӧбысьыслӧн босьтан-ньӧбан возможносьтыс бырӧ. Капиталистическӧй государствоын тӧвар ньӧбысьыс — медсясӧ рабочӧй да крестьянин. Капитализм быдмӧ-паськӧдчӧ рабочӧйӧс да крестьянинӧс рӧзӧритчӧм вылын. Капиталистическӧй хозяйство паськалӧ, а рабочӧй да крестьяналӧн удждоныс оз сод, а чинӧ. Сы понда тӧвар лыд вӧчӧмыслӧн ньӧбасян возможносьтыскӧд торъялӧмыс пыр паськалӧ. Капиталистическӧй кӧзяйство дзугсьӧ ас пытшкӧсса прӧтиворечйӧас и сэсь мынны некыдзи оз вермы.
Тайӧ капитализмлӧн дзугсянторйыс абу кыськӧ бокысь ӧшйӧм тор, кодӧс позьӧ вуштыштны-шыбитны, а капитализмыскӧд аскӧдыс ӧттшӧтш чужӧма, дзоньнас капитализм системаас вужъяссьӧма. Тайӧ прӧтиворечйӧыс артмӧ сы вӧсна, мый капиталистическӧй обществоын удж производствоыс — общественнӧй характера, а эмбур юкӧмыс — частно-капиталистическӧй. Ыджыд барышъяс бӧрся вӧтчӧм могысь, капиталистъяс ыдждӧдчӧны-паськӧдчӧны фабрик-заводъясӧн, вӧчӧны, мый позьӧ унджык тӧвар, медбӧрти сы мында тӧвар чукӧрмӧ рынок вылын, мый оз ин некытчӧ тӧварыс. Капиталистическӧй производство заводитчӧ усьны. Киссьӧны дзоньнасӧн посниджык предприяттьӧяс, капиталистическӧй объединенньӧяс, содӧ уджтӧм йӧз, омӧльтчӧ став уджалысь йӧзлӧн олӧмыс, а сэк жӧ мунӧ некымын гырысь капиталистическӧй объединенньӧяслӧн паськӧдчӧм, капиталсӧ чукӧртӧм. Гырысь капиталистическӧй объединенньӧяс тӧвар сотӧмӧн, мореӧ шыблалӧмӧн да с. в. кризис дырйи старайтчӧны кутны тӧвар дон усьӧмысь. Кризис бӧрын ньӧжйӧник заводитчӧ бӧр, «промышленнӧй подъём» — капиталистическӧй производство заводитчӧ кыптыны. «Промышленнӧй подъём» кадӧ ещӧ чорыда заводитӧны ыдждӧдчыны-паськӧдчыны капиталистическӧй предприяттьӧяс, выль кризис вотӧдз. Кризис водзысь-водзӧ нӧшта чорыда увлань уськӧдӧ, ёнджыка пыркнитӧ, сісьтӧ капитализмлысь подувсӧ. Кризисъяс вермасны сӧмын сэк бырны, кор капитализм производствоыс дзоньнас лоӧ бырӧдӧма. Кризисъяс оз овлы дай оз вермы лоны план серти организуйтӧм. Социалистическӧй хозяйствоын — Сӧвет Союзын. Миян бырӧдӧма основнӧй прӧтиворечйӧсӧ капитализмлысь, — миян и производствоыс, и юклӧмыс общественнӧй характераӧсь, миян производство кыптӧмыс бурмӧдӧ оласногсӧ не ӧти кутшӧмкӧ капиталистлысь, либӧ капиталистическӧй объединенньӧлысь, а став уджалысь йӧзлысь.
Ӧнія кризисъяс капиталистическӧй обществоын — мирӧвӧй кризисӧ пӧрӧны. Кризисъяс кадӧ зэв чорыда кысьӧ классӧвӧй тыш капиталистъяс да рабочӧйяс костын, рабочӧйяс ёнджыка революционизируйтчӧны, организуйтчӧны тайӧ кадас ыджыдалысь классъяслы паныд.
Медся нин син улӧ усяна, ыджда сертиыс да кисьтан вын сертиыс — ӧнія мирӧвӧй кризис. Заводитчис 1928 восянь, кыссьӧ нин нёльӧд во. 40 миллион сайӧ уджтӧм йӧз, став уджалысь йӧзлӧн олӧмыс лунысь-лун омӧльтчӧ, ёна гырысь банкъяс, трестъяс, акционернӧй обществояс лунысь-лун киссьӧны. Кризислӧн дугдан помыс некӧн оз тыдав, а ещӧ на чорыда босьтчӧ, ещӧ на чорыда гудыртӧ капиталистическӧй обществолысь подувсӧ. Ӧти туй мувывса пролетариатлы тайӧ кризисысь петны — вӧчны, россияса рабочӧйяс моз, социалистическӧй революция.
Дерт ыдждаӧн эз вӧвны та ыджда промышленнӧй капитализм кыптан кадӧ кризисъяс, шуам, сійӧ жӧ Англияын ХІХ нэмын, но кризисъяс заводитчисны капитализм чужӧмкӧд ӧттшӧтш, сыысь некор эз торъявлыны и оз вермыны торъявны. Кризисъяс овлӧны быд капиталистическӧй государствоясын. Первой чорыд Англияын кризисъяс вӧліны 1825, 1836, 1847 воясын. Карл Маркс гижліс Англияса кризисъяс йылысь, мый 1815-сянь 1863 воясӧдз 48 во пиысь 28 воыс кризиса вояс.

Йӧз государствоысь нянь вайӧм йылысь закон

Англияса парламент, медым помещикъяслы няньӧн вузасьӧмысь сетны ыджыдджык барыш, 1814 воӧ ыджыд таможеннӧй пошлинаяс урчитіс мукӧд государствоысь вайӧм нянь вылӧ. Донтӧм нянь мукӧд государствоысь эз вермы пырны Англияӧ тайӧ закон серти. Тайӧ закон лэдзӧм бӧрас Англияса помещикъяслы лои вӧля, нянь дон лэптыны. Збыльысь, помещикъяс 1814 вося «нянь закон» бӧрти нянь дон зэв чорыда лэптісны. Тайӧ дерт медся чорыда инмис бара жӧ рабочӧйлы, но инмис и буржуазия зептӧ тшӧтш: нянь донсялӧм бӧрын, лоис удждон рабочӧйлы содтыштны. Тайӧ чинтіс прибыль капиталистлысь.

Мыйла ремесленник да кустар революционнӧйӧсь вӧліны?

Ми тӧдам, мый машина рӧзӧритны мӧдіс кустарӧс да ремесленникӧс. ХІХ нэм заводитчигӧн кустар да ремесленник кутчысисны на ремеслӧ бердӧ, кыдз шуасны «пиньӧн и гыжйӧн» крепитчисны. Но посйысьны фабрика конкуренциякӧд ичӧт производство кустар да ремесленниклӧн некыдз эз вермы. Фабрика помӧдз рӧзӧритіс найӧ. Тайӧ таблицаяс петкӧдлӧны, коді кодӧс вермис: Кыдз фабрика кустарӧс вермис:


Таблица № 1
ВоЧӧрс лыдМашинаӧн уджаланстанокъяс лыдКиӧн уджаланстанокъяс лыд
183110 000 00080 000220 000
185628 000 000298 847Некымын сюрс
188545 000 000560 955Некымын сё

Содтӧд: видзӧд таблица №2 86 листбокысь


Таблица №2Вося приход да расход Англияса ткачьяслӧн
ВоясӧВося доход ставыссӧВогӧгӧръя расход: патера, пес, сёйӧм, станокъяс вӧчӧдӧмМукӧд роскод вылӧ
франкшиллингпенсфранкшиллингпенсфранкшиллингпенс
182063134387—2264
182259963413424162
1823542—3718416338
182449146384101198
182738—63419103—8
1830352—34134—88
1832301433068—77
1833314—314———— 


Государственнӧй власьт Англияын кутшӧм классъяслы сійӧ служитіс ХІХ нэм заводитчигӧн

Буржуазия власьт вермӧ босьтны быдсяма пӧлӧс государственнӧй строй пыр. Но медбур власьт форма буржуазиялы дерт парламент. Парламент пыр буржуазия, аслас представительяс пыр, вермӧ лӧсьӧдны аслыс колана законъяс. А мӧд ног кӧ, парламент пыр пемыд йӧзӧс позьӧ зэв лӧсьыда ылӧдлыны. Парламентӧ, видзӧднысӧ, бӧрйӧм представительясӧс пуксьӧдӧма, быттьӧкӧ сійӧ и збыльысь народлӧн власьт. Сӧмын збыльысьсӧ парламентын юр нуӧдысьясыс, закон лӧсьӧдысьясыс, буржуазиялӧн представительяс. Англияын парламент формаа власьт чужи промышленнӧй капитализмысь на водзджык, 1815 восянь. Но парламент вӧлі ХІХ нэмӧдз помещикъяс да купечьяс киын. Сӧмын тайӧ кык группаыслы кыптӧм вылӧ да на колӧм серти петісны законъяс парламентысь 1832 воӧдз. Промышленнӧй буржуазия Англияын эз на вӧв власьт бердӧ сибалӧма прамӧя, а сы вӧсна зэв зіля кутчысис 1820 вояссянь парламент босьтны ас киас, купечестволысь да помещикъяслысь власьтсӧ чинтыштны. Медся нин эз во буржуазиялы парламентӧ представительясӧс бӧръян важ нога система. Парламентӧ представительясӧс бӧръян округъяс век на коли важ нога, кодӧс вӧлі лӧсӧдӧма некымын сё во сайын.
Выль промышленнӧй каръяс, кодъяс кыптісны промышленнӧй переворот бӧрын, эз пырны сійӧ избирательнӧй округъясас, эз вермыны бӧрйыны ассьыныс представительясӧс парламентӧ. Сійӧн буржуазиялӧн представительяс эз вӧвны парламентын 1832 воясӧдз. 1801 восянь 1824 воӧдз промышленнӧй каръясын олысь ёна зэв содіс: Лидс карын — 53 сюрссянь 84 сюрсӧдз, Манчестерын — 77 сюрссянь 129 сюрсӧдз. Бирмингемын — 71 сюрссянь 102 сюрсӧдз. Но тайӧ каръяс избирательнӧй округъясӧ эз пырны, эз вермыны мӧдӧдны представительясӧс парламентӧ ни ӧтикӧс. Мукӧд важ округъясыс, кӧні олісны унджык помещикъясыс, кӧні дзик этша вӧлі олысь, мукӧдлаас помещикъяс именньӧ гӧгӧрын, крестьянинӧс вӧтлӧм бӧрын, скӧнь олысь эз коль, округъяс пустуйтісны, а сэтшӧм округъяссьыс мӧдӧдісны парламентӧ представительясӧс важмоз на. Татшӧм тыртӧм-пустуйтан округъяссӧ нимтісны «сісьмӧм инъясӧн».
1821 воӧ Лондон кар 1 379 000 олысь лыд пиысь ыстіс парламентӧ 4 представительӧс. А сійӧ жӧ воас комын «Сісьмӧм округъясысь» 375 000 олысь лыд пиысь бӧрйисны да мӧдӧдісны парламентӧ 60 представительӧс. Вот мый вӧсна буржуазиялы мешайтіс 1820 воясӧ «Сісьмӧм округъяс» да важ нога бӧрйысян законъяс.
Англияса буржуазия нюжӧдчис, кыскысис парламент бердӧ. 1820 восянь нин, корис сійӧ вежны, парламентӧ представительясӧс бӧръян важ нога закон, бырӧдны «сісьмӧм инъяс», лӧсьӧдны выльногӧн бӧрйысян округъяс, медым буржуазиялӧн представительяс тшӧтш вермисны парламентӧ веськавны.
Медсясӧ буржуазиялы сійӧ кадас колӧ вӧлі бырӧдны:
1) гӧль йӧзӧс пособйӧӧн «пӧтачитан» закон
2) да помещикъясӧс кыпӧдан 1814 вося нянь закон, коді буржуазиялы зептас чорыда кодь тшӧтш инмис. Парламентӧ кӧ удайтчас веськавны, дерт буржуазия пырысь-пыр тайӧ кык ковтӧмторсӧ чужйыштас да аслыс колана законъяс парламент пыр вермас шедӧдны.

Кыдз буржуазия рабочӧй отсӧгӧн босьтіс власьт

Капиталистъяс быдног зілисны сибӧдчыны власьт бердӧ, а помещикъяс бурӧн эз лэдзны буржуазияӧс парламентӧ. Буржуазия повзьӧдліс корольӧс и парламентӧс, мый оз кӧ ло парламентӧ бӧрйысян выль нога закон сетӧма, да уступка вылӧ кӧ оз мӧд правительство, — став промышленнӧй каръяссӧ лоӧ лэптӧма бунт вылӧ. Помещик дор сулалысь парламент чӧв оліс. Но буржуазия эз ланьт, сійӧ зэв бура гӧгӧрвоис, мый колӧ рабочӧйясӧс отсӧг вылӧ босьтлыны да кыпӧдлыны, правительствоӧс повзьӧдӧм могысь. Рабочӧйӧс сійӧ кадӧ бунтуйтны петкӧдны вӧлі зэв кокньыд: тшыглы кулысь, нартитӧм уджалысь, кӧть эз на прамӧя гӧгӧрвоны ассьыныс классӧвӧй могъяссӧ, но зэв бура ас гӧрб выланыс кылісны лёк олӧмлысь кӧрсӧ да тшыглунсӧ. Буржуазиялӧн агитаторъяс мӧдісны 1830 вояс гӧгӧрын рабочӧйяс пӧвстын татшӧм сёрнияс нуӧдны, мый лёк олӧм кӧ бырӧдны, колӧ правительство ас киӧ босьтны, парламентӧ ас пиысь депутатъясӧс бӧрйыны, парламент кӧ ас киын лоӧ, сэсся быд колан законъяс вермам чуктӧдны, олӧм бурмӧдны.
Тадзи буржуазиялы удайтчис правительствоӧс рабочӧйяс кыпӧдчӧмӧн повзьӧдны.
Збыльысь промышленнӧй каръясын ыджыд волненньӧяс кыпавны мӧдісны. Бристоль карын рабочӧйяс тюрма пазӧдлісны да став арестантсӧ вӧля вылӧ лэдзисны. Нитинген карын медозыр помещиклысь дворечсӧ сотісны, весиг Лондон столицаын ӧти лунӧ став помещик дворечьясысь ӧшиньяс жугӧдлісны. Рабочӧйяслӧн кыпӧдчӧм мӧдіс паськавны зэв ыджыда. Повзис помещик дор сулалысь парламент, 1832 воӧ вежис парламентӧ бӧрйысян важ нога законсӧ, бырӧдіс «сісьмӧм инъяс» да выльногӧн бӧрйысян округъяс лӧсьӧдіс. Вӧлисти 1832 воӧ буржуазиялы удайтчис власьт ас киӧ босьтны. Буржуазиялӧн революция туй тайӧн помасис. Рабочӧй класс Англияын отсаліс буржуазиялы власьт чуктӧдны. Но буржуазия отсалӧм пыдди сэтшӧма «аттьӧаліс» отсасьысьӧс, мый первой воськовсяньыс на буржуазия 1834 воӧ бырӧдіс гӧльясӧс «пӧтачитан» закон да выль ногӧн сійӧ гижис. Став гӧль, уджтӧм йӧзсӧ сійӧ законын вӧлі тшӧктӧма гижны да йӧртавны «рабочӧй домъясӧ» да сы пыр уджӧдны. Но «рабочӧй домъяс» тюрмаысь-тюрма лоины. Прӧста асьныс рабочӧйяс тайӧ «рабочӧй домъяссӧ» абу шулӧмаӧсь «Бастилияӧн». Збыльысь тайӧ рабочӧй домъясын дзик тюрмаса режим вӧлі: арестанскӧй халатӧн видзисны, медся лёк уджсӧ уджӧдісны, тшыглы видзисны, весиг рӧдвужкӧд аддзысьлыны эз лэдзны. Биысь моз полісны уджтӧм йӧз «рабочӧй домӧ» шедӧмысь.

Рабочӧйлӧн олӧм первой петиция водзвылын

1832 вося выль нога бӧрйысян закон немтор эз сет рабочӧйлы, сідз жӧ эз сибӧд рабочӧйяслысь представительяссӧ парламентӧ. Мыйӧн буржуазия пуксис парламентӧ, 1814 восянь жӧ бырӧдіс «голь йӧзлы пособйӧ сеталан закон» да лӧсьӧдіс «рабочӧй домъяс». Тайӧ ёнджыка омӧльтчӧдіс рабочӧйлысь олӧмсӧ. Рабочӧй дзӧля нажӧтка вылын, кор сёян-юан тӧвар донсялісны, эз вермы тшыглунысь удитны, лунысь-лун поліс удж вылысь вӧтлӧмысь, мед эськӧ уджтӧм эз ло, «рабочӧй домӧ» эз веськав. Нӧшта омӧль вӧлі нывбабалӧн удж, удждон сылы мынтісны нёль пӧв этшаджык верстьӧ мужичӧй уджалысь серти. Медся этша удждон сетісны челядь уджалысьяслы. А челядь уджалысь быдлаын вӧліны. Шахтаясын уджалісны 4 арӧса челядьяс тшӧтш верстьӧ йӧзкӧд радын. Зэв бур эськӧ, удж кӧ шеді кокньыда, но сійӧ и вӧлі лёкторйыс, мый быдӧнлы удж эз вермы шедны: уджтӧм йӧз лунысь-лун, воысь-во пыр соді. Рӧзӧритчӧм крестьянин да ремесленник содтісны уджтӧм йӧзлысь лыдсӧ. Татшӧм лёк олӧм рабочӧйлӧн ещӧ ёна омӧльтчис, кор талялісны промышленнӧй кризисъяс.

Машинакӧд тышкасьӧм

Ситеч вӧчан производствоысь машина 1838 воясӧдз дзикӧдз рӧзӧритіс кустаръясӧс (печкысьясӧс да ткачьясӧс). Уна кустар семьяяснас кулалісны, либӧ муртса кутчысисны кулӧмысь 2½ пенс — лунъя нажӧтка вылын. Машинаысь кустар-ремесленник, рабочӧй эз аддзыны буртор, тӧлкуйтісны сідз, мый став лёк олӧмыс тайӧ лои машина вӧсна. Кор машина эз вӧв, сэк нажӧтка вӧлі сюрӧ, быдӧнлы кынӧмпӧт шедіс. Машина лоис да сёян нянь мырддис. Зэв частӧ овлісны Англияын татшӧм торъяс, машинаяс пазӧдлісны, а фабрикъяс тшын йылӧ лэптывлісны. Медбӧрти парламент пыр лои закон лэдзны 1782 воӧ, медым машина жугӧдлӧмъяс дугӧдны. Медся нин пазӧдлісны кыан-печкан механическӧй станокъяс. Правительстволы лои лэдзны 1810 воӧ мӧд закон, код серти, машина пазӧдлысьясӧс казнитны вӧлі шуӧма. 1820–30 воясӧ ми аддзам, мый парламентӧс тыртісны прошенньӧясӧн (петицияӧн), медым машиналысь лыд чинтыны, кустар-ремесленниклы сетны условйӧ бӧр мастерскӧйяс восьтавны. Рӧзӧритчӧм крестьянинӧс да кустарӧс кыскис бӧр важ олан кадӧ: рӧзӧритчӧм овмӧсӧ да мастерскӧйясӧ. Татшӧм ногӧн рабочӧй тӧлкуйтіс, мый сылӧн враг — машина, а абу капиталистическӧй стройыс дзоньнас. Лӧсьыд, кокньыд олӧм 30–40 вося рабочӧй Англияын аддзис бӧрвылысь, а эз водзысь.

Медводдза петиция (прошенньӧ) рабочӧйяслӧн

Англияса рабочӧйяс мӧвпалісны, мый став коланторсӧ, олӧм бурмӧдӧм могысь, позьӧ парламент пыр шедӧдны. Парламентӧ кӧ удайтчас пуксьӧдны ассьыс рабочӧй депутатъясӧс, быдсӧн сэк позяс вӧчны, олӧм бурмӧдан законъяс чуктӧдны. Медым вооружённӧй восстанньӧ вӧчны, сэтшӧм мӧвпъясысь англияса рабочӧйяс сійӧ кадӧ зэв на вӧлі ылынӧсь. Сідз жӧ став нырнуӧдысьясыс налӧн мӧвпалісны, мый вир кисьттӧг, чӧв-лӧньӧн позяс тайӧ став могъяссӧ перйыны. 1832 воӧ рабочӧйяс отсалісны буржуазиялы парламентӧ пуксьыны да власьт босьтны. Дерт 1832 воӧ чорыда пӧръяссис рабочӧй класс. Парламентӧ рабочӧй представительяслы эз удайтчы, но надея эз вош, мый коркӧ удайтчас жӧ чуктӧдны рабочӧйлы избирательнӧй правасӧ да места рабочӧй делегатъяслы парламентӧ.
1837 воӧ промышленнӧй кризис сувтӧдіс капиталистическӧй фабрикаяс. Рабочӧйясӧс сёясӧн да сюрсъясӧн мӧдісны фабрикаясысь шыблавны ывлаӧ. Тайӧ тшыгӧм воясас кыптіс рабочӧйяслӧн организация (1836 воӧ) «Лондонса рабочӧй ассоцияция». Ассоциация уставын вӧлі гижӧма: «Колӧ став эбӧсӧн, законнӧй туйӧн, законъяс серти, бурмӧдны став классъяслысь олӧмсӧ». Тайӧ Ассоциация руководство пыр 1838 воӧ Ловвет гижис парламентӧ петиция (прошенньӧ) рабочӧйяс нимсянь. Мӧд ногӧн кӧ шусьыс «хартияӧн» либӧ «чартерӧн». Та серти дзоньнас рабочӧй движенньӧыс сэсся шусьыс — «чартизмӧн».
Чартер-петиция кырымалісны 1 283 000 морт.
Петицияын вот мый корисны рабочӧйяс парламентлысь:
1. Став йӧзлы сетны избирательнӧй права.
2. Медым эз вӧз избирательнӧй права сетӧма озырлун серти да овмӧс вын серти, а быдсӧнлы. Та серти бырӧдны гӧль йӧзлы избирательӧ тупкан туйсӧ — «имущественнӧй ценз».
3. Медым избирательнӧй округъяс вӧліны лӧсьӧдӧмаӧсь ставыс ӧтыдждаӧсь, войтыр лыд серти.
4. Медым депутатъясӧс бӧрйигӧн гӧлӧсуйтӧм вӧлі гуся.
5. Медым парламент бӧрйыссис сӧмын ӧтик во кежлӧ: быд во пиын мед перевыборъяс вӧліны.
6. Медым рабочӧй депутатъяс парламентын вӧліныс жалованньӧ вылын. А озыр депутатъяс, кыдз налӧн уна озырлун, мед жалованньӧ парламентын депутаталӧмысь эз босьтны.
Ассьыныс могъяссӧ — дзоля нажӧтка йылысь, кузь уджалан лун йылысь, немтор эз вӧв гижӧма, сы вӧсна, мый рабочӧйяс асьныс тадз мӧвпалісны, водзджык колӧ избирательнӧй права чуктӧдны, а сэсся мукӧд могъяс нин асьныс артмасны та бӧрын. Юнь 14-ӧд лунӧ 1839 воӧ зэв гажапырысь, сьылігтыр, музыкаӧн нуисны петиция рабочӧйяс парламент дорӧдз. 12 представитель, — нарошнӧ бӧрйӧм йӧз пыртісны петиция парламентӧ. Парламент эз видлав весиг петициясӧ, ӧтказ сетіс рабочӧй петиция вылӧ.
Национальнӧй конвент, коді нырнуӧдысь пыдди вӧлі, эз куж организуйтны водзӧ массасӧ. Вооружённӧй кыпӧдчӧмысь чартистскӧй движенньӧӧн руководитель — Ловетт, быд ног ӧлӧдіс, медым вир кисьтӧмӧдз оз вӧв воштысьӧма. Сэсся Национальнӧй конвент вӧлі бокын рабочӧй центръясысь — Лондонын. Бирмингамса рабочӧй центрын нырнуӧдысь — ОʼКоннор агитируйтіс рабочӧйяс пӧвстын, мый колӧ вооружённӧй силаӧн права чуктӧдны. Конвент вооружённӧй восстанньӧ йылысь коркӧ мӧвпыштіс, сэсся «обращенньӧ» гижис народлы, позьӧ оз вооружённӧй восстанньӧсӧ вӧчны.
Конвент споруйтіг, кӧсйысигкості, правительство вевъяліс унджык нырнуӧдысьяссӧ рабочӧйяслысь тюрмаясӧ пуксьӧдавны. Бирмингамса рабочӧйясӧс правительство войска силаӧн ланьтӧдіс. Босьтчылісны жӧ эськӧн промышленнӧй каръясын тӧлысь кежлӧ забастовка вӧчлыны, но эз удайтчы. Медсяыс сэсся промышленнӧй кризис помассьыны мӧдіс. Рабочӧйяс эновтчыны мӧдісны революция уджыс, кор удж вылӧ бӧр мӧдісны босьтны. Тайӧ петкӧдлӧ, мый англияса рабочӧйяс костын эз на вӧв бур организацияыс.

Мӧд петиция

1841–42 воясӧ бара таляліс промышленнӧй кризис. Мукӧдінас кризис вӧсна коймӧд пай фабрикыс сувтісны. Уджтӧм йӧз лунысь-лун содісны. Уджалысь рабочӧйлӧн уджалан дон уси 50%-ӧдз. Тайӧ тшыгӧм кад бара кыпӧдіс чартистъясӧс. Заводитчисны забастовкаяс. Ловетт, тюрмаысь петӧм бӧрын, ещӧ чорыда йӧзӧс революция туйысь мӧдіс бӧрыньтны, мый рабочӧйяслы колӧ школаяс, библиотекаяс восьтавны, этшаджык вина юны. Прамӧйджык нырнуӧдысь пыдди ӧні вӧлі ОʼКоннор.
1842 воӧ парламентӧ мыччисны мӧд петиция, кодӧс вӧлі кырымалӧма 3 315 752 морт. Тайӧ петиция вӧлі нин мӧд нога неуна воддза петиция сертиыс. Татчӧ вӧлі урчитӧма медся колан могъяссӧ рабочӧйяслысь:
1. Бырӧдны 1834 вося закон гӧль йӧз йылысь.
2. Лӧсьӧдны фабрикын 10 часа уджалан лун.
3. Выль ногӧн налогъяс лӧсьӧдны, медым гӧль йӧзӧс налог эз дойд. Сэн жӧ вӧлі гижӧма, мый уджалысьяс сюрсъясӧн кулӧны тшыг вӧсна. Мый рабочӧй, семья вылӧ, нажӧвитӧ сӧмын кык пенсӧн лун, а король ӧти луннас рӧскод вӧчӧ  164 фунт, 17 шиллинг, 60 пенс, а архиепископ — луннас рӧскод вӧчӧ 52 фунт 10 шиллинг дон. Татшӧм вӧлі мӧд петиция.
Парламент бара эз видлы петициясӧ.
Рабочӧйяс промышленнӧй центръясын: Манчестерын, Йоркын, Страффордын заводитісны бастуйтны. Бара объявитісны тӧлысь кежлӧ забастовка. Забастовка нуӧдан комитетъяс уналаын организуйтчисны. Нырнуӧдысьяс эз нырнуӧдны, эз веськӧдлыны, а масса бӧрас асьныс кыскысисны. Забастовка эз удайтчы, тшыглун вӧсна рабочӧйяслы лоис бӧр уджӧ кутчысьны. Правительство эз узь, кор гӧгӧрвоис, мый сила чартистъяслӧн чегны мӧдіс, збойджыка кутчысис: нырнуӧдысьясӧс тюрмаӧ сюйис. 1843–46 воясӧ промышленносьт бара лад вылӧ воис, кризисысь петіс. «Национальнӧй рабочӧй ассоциация» союзын шленъяс сывны мӧдісны: 40 000 мортысь регыдикӧн коли сӧмын 3000 морт. Оз позь шуны, мый дзик весь воши чартистъяслӧн мӧдысь кыпӧдчылӧм. 1843 воӧ петіс закон, код серти вӧлі дугӧдӧма шахтаясын уджӧдны нывбабаӧс да 10 арӧсӧдз челядьӧс, 1847 воӧ вӧлі урчитӧма 10 часа уджалан лун.
ОʼКоннор да Бриэнн босьтчисны прамӧй программа лӧсьӧдны рабочӧй движенньӧлы. Кор кутчысисны программа бердӧ, вӧлисти тыдовтчис, мый кыкнаныс вӧлӧм зэв ылынӧсь рабочӧй класс могъясысь. Та серти жӧ позьӧ тӧлкуйтны, кутшӧм вӧлӧм сійӧ кадас рабочӧйяслӧн мӧвпъясыс.
Кыкнаныс Коннор и Бриэнн тӧлкуйтісны, мый рабочӧйлы колӧ эновтны фабрик-заводъяс да му бердӧ бӧр кутчысьны. Найӧ эз водзлань нуӧдны, а бӧрвыв кыскисны революциясӧ.

Коймӧд петиция

1848 воӧ промышленнӧй кризис бара чорыда таляліс. Тайӧ кризис нӧшта чорыда дойдіс Англияса рабочӧйӧс.
1848 воын Францияын кыптіс революция. Ӧні чартистъяс збойджыка кутчысисны удж бердӧ. Лӧсьӧдісны коймӧд петиция 5 700 000 кырымӧн.
Тайӧ петиция сетігӧн чартистъяслӧн нырнуӧдысьяс лӧсьӧдчисны парламент дорын зэв ыджыд демонстрация да митинг вӧчны, медым повзьӧдны правительствоӧс. Апрель 10 лунӧ 1848 воӧ вӧлі шуӧма тайӧ митингсӧ вӧчны. Но демонстрация вӧчны эз удайтчы, правительство гӧгӧрвоис планъяс чартистъяслысь да военнӧй сила лӧсьӧдіс сійӧ лун кежлас. Чартистъяслӧн демонстрация эз сибавлы парламент дорӧдз. Лои ОʼКоннорлы ӧтнаслы нуны петициясӧ парламентӧ.
Парламент бара эз видлы петиция. Коннор ачыс медводз повзис, веськӧдлыны эз вермы водзӧ. 1850 воясӧ чартизм усьны мӧдіс дзикӧдз увлань. «Рабочӧйяслӧн национальнӧй ассоциация» жебмис, лыдӧн чині. 1850 восянь промышленносьт бара мӧдіс кыпавны зэв ӧдйӧн. Тайӧ нин ӧкӧверт уськӧдіс, дзикӧдз бырӧдіс чартистъяслысь революция удж вын.

Кодъяс вӧліны нырнуӧдысьяс ХІХ нэм первой джынйын Англияын

Роберт Оуэн ХІХ нэм первой помсяньыс на ыджыда нималіс Англия пасьтала тшӧтш мукӧд государствоясын. Оуэн, кыдз ачыс фабрикант, аддзис тшыгӧм олӧм рабочӧйлысь и кӧсйыс бурмӧдны налысь олӧмсӧ. Ас фабрикаас лӧсьӧдіс 10½ часа уджалан лун, челядьӧс фабрикаын уджӧдны дугӧдіс, восьталіс школаяс, больничаяс, донтӧм тӧварӧн вузасян лавкаяс, пенсия сеталан кассаяс висьысьлы да пӧрысьлы. Тайӧ ставсӧ вӧчис ас фабрика бердас, ас щӧт вылас. 1806 вося кризис дырйи уджтӧм йӧзлы мынтіс сьӧмӧн. Оуэн тӧлкуйтіс, мый ас примерӧн позяс мукӧд капиталистъясӧс да буржуазнӧй парламентӧс татшӧм туй вылӧ йӧткыны.
Но немтор эз удайтчы. 1815 вояссянь Роберт Оуэн лӧсьӧдіс ассьыс план, кыдз капиталистическӧй общество пиын жӧ, классъяс костын тыштӧг-косьтӧг, лӧсьӧдны коммунизм нога оланног, медым эз вӧв эксплуатация, собственносьт. Та серти мӧвпаліс лӧсьӧдны му уджалан коммунаяс, кӧні медся уджыс лоӧ видз-му бердын.
Татшӧм коммунаын уджавны мӧдасны ӧтвылысь, юкны продуктъяс удж серти. Медым уджалан лун эз вӧв унджык 4–5 часысь суткинас, медым сэтшӧм коммунаясын вӧліны библиотекаяс, ӧтувъя сёянінъяс (столовкаяс). Первойсӧ мӧвпаліс Оуэн, мый татшӧм му-видз уджалан коммунаяс колӧ лӧсьӧдны безработнӧйясӧс бырӧдӧм могысь, государство щӧт вылӧ. Но бӧрынджык мӧдіс тӧлкуйтны, мый тадз позьӧ став капиталистическӧй обществосӧ вежны. Коммуна ас бур примернас бырӧдас капиталистическӧй фабрика, му вылӧ собственносьт, вежас сійӧ социалистическӧй производствоӧн.
1820 воӧ Р. Оуэн муніс Америкаӧ татшӧм коммунасӧ восьтыны. Ас план серти Америкаын организуйтіс «Выль гармония» нима коммуна. Но тӧлк тась эз босьт, коммуна киссис, ачыс рӧзӧритчис, да некыдз сійӧ эз и вермы лоны, мед татшӧм ногӧн капитализм бырӧдны. Оуэн виччысис, мый капиталистъяс гӧгӧрвоасны татшӧм буртор да отсаласны сьӧмӧн дай асьныс татшӧм торйӧ кутчысясны.
Оуэн пӧшта на коймӧд ног заводитчыліс капитализм пытшкын, капитализмсӧ вӧрзьӧдтӧг, бурмӧдны олӧмсӧ гӧль йӧзлысь, лӧсьӧдны кооперативъяс модаа организацияяс. Оуэн гӧгӧрвоис, мый став омӧльторйыс капитализм дырйи абу производствоын, а эмбурсӧ неногӧн юклӧмын, деньгаын. Та серти, Оуэн лӧсьӧдны мӧвпаліс потребительскӧй кооперация модаа организацияяс. Медым тӧвар вӧлі сетӧма сійӧ жӧ доннас, мый сулалӧ сійӧ фабрикаыслы. Быд уджалысь мед уджысь босьтіс деньга пыдди гижӧд, кытчӧ гижӧма уна-ӧ уджалӧма, а та серти мед быд тӧвар сэсся вермис босьтны «вежласян базаръяс» вылысь. Мый деньгаысь та ногӧн кӧ нинӧм, сійӧ колӧ бырӧдны да чекъясӧн вежны. Мед ставнас тайӧн вӧрӧшитчис «Вежласян (меновӧй) банк». Тадз медбӧрын мӧвпаліс Р. Оуэн, мый та вылӧ капиталистъяс и саръяс сӧглас сетасны. 1818 воӧ мукӧд государствоса саръяслы гижліс, медым найӧ отсӧг сетасны. Но прӧста видчысис, надейтчис Оуэн.
Оуэн кӧсйис социализм нога олан ног лӧсьӧдны капитализм пазӧдтӧг, косьтӧг, революциятӧг. Сійӧ мӧвпаліс, мый прамӧйджык кӧ да юраджык морт бур олӧм бурмӧдан план лоӧ став олӧмыс мӧд ногӧн бергӧдчас. Мый капиталистъяс гӧгӧрвоасны да асьныс тайӧ план сертиыс олӧмсӧ бурмӧдасны. Став плансӧ ассьыс Р. Оуэн кӧсйис олӧмӧ пӧртны чӧв-лӧньӧн, тыштӧг.
Классъяс костын тыш йылысь дерт некутшӧма эз мӧвпыштлы. Рабочӧйясӧс Оуэн ӧлӧдіс стачкаясысь да избирательнӧй права корӧмысь чартизм кыптылан кадӧ. Оуэн чартизм движенньӧ дырйи бӧкын сулаліс. Р. Оуэнлӧн велӧдӧм лои олӧмӧ пӧртны позьтӧмтор (утопия). Та серти Р. Оуэнӧс лыддьӧны социалист-утопистӧн, а сылысь велӧдӧмсӧ утопическӧй (олӧмӧ пӧртны позьтӧм) социализмӧн.
Ловетт. Секретар «Национальнӧй рабочӧй ассоциацияын». Воддза петиция мыччигӧн нырнуӧдіс чартистъяс пӧвстын. Планъяс сылӧн вӧлі — тыштӧг чӧв-лӧньӧн парламентӧ пыртӧдны рабочӧй депутатъясӧс, а сэсся лӧсьӧдны рабочӧйлысь олӧм кокньӧдан законъяс. Ловетт революцияысь, восстанньӧысь поліс, ӧлӧдіс рабочӧйясӧс.
Та вӧсна Ловеттлысь партиясӧ нимтісны «Моральнӧй вын партияӧн». 1841 воясӧ, тюрмаысь петӧм бӧрын, Ловетт вежис ассьыс плансӧ и мӧвпъяссӧ, мый избирательнӧй права перйӧм дорысь бурджык рабочӧйяс пӧвстын воспитательнӧй удж нуӧдны, беседаяс пыр, библиотека пыр да рабочӧйяслы олӧм бурмӧдӧм пыдди этшаджык вина тшӧктіс юны. Медбӧрын дзикӧдз революция удж вылысь вешйис бокӧ.
ОʼКоннор. Чартизм заводитчигӧн вӧлі мӧвпалӧ, мый колӧ силаӧн чуктӧдны права, оз кӧ удайтчы петицияӧн. Сылысь партиясӧ нимтісны: «Физическӧй вын партияӧн». Рабочӧй центръясын нырнуӧдіс чартизм кыпӧдчан кадӧ медсясӧ ОʼКоннор. Коммунизм ОʼКоннор эз гӧгӧрво. Кыскис важ пӧраӧ рабочӧйяссӧ му-видз бердӧ бӧр. ОʼКоннор вӧлі рӧзӧритчӧм крестьянинлӧн идеолог. ОʼКоннор ачыс ас йывсьыс висьталіс: «Ме абу коммунист. Коммунизм бырӧдӧ собственносьт. Ме ногӧн колӧ, мед быд рабочӧйлӧн вӧлі аслас му, мӧс, ыж, рыныш, амбар, пищаль. Коммунизм дышмӧдас мортӧс, ас овмӧсас мортыс медся бура, сьӧлӧмсяньыс уджалас». Та серти ОʼКоннор мӧвпаліс правительстволысь корны му-видз да быд рабочӧй костын юклыны, тадзи олӧм-вылӧм бурмӧдны.
Стефенс. ОʼКоннор видзӧдласа жӧ кымын. Ланкаширса рабочӧйяс пӧвстын нырнуӧдысь вӧлі — поп Стэфенс. Медсясӧ сійӧ горзіс выль «гӧльяс закон» лӧсьӧдӧм йылысь. Стефенс чуксаліс йӧзӧс вооружённӧй восстанньӧ вылӧ, сеталӧмӧн, силаӧн — закон чуктӧдны. Водзӧвылӧ план Стефенслӧн нӧшта на реакционнӧй вӧлі, ОʼКоннор план серти. Сійӧ чуксаліс капиталистическӧй фабрик-заводъяс бырӧдны, рабочӧйяслы разӧдчыны деревняясӧ видз-му дінӧ, сэтшӧм важ нога олӧм лӧсӧдны, мед власьт дорын вӧліны дворяна да духовенство. Кыскис Стефенс бӧр феодализмлань олӧмсӧ. Тайӧ, ОʼКоннор моз жӧ, вӧлі рӧзӧритчӧм крестьянинлӧн идеолог.
Харнӧй. Прамӧйджыка гӧгӧрвоис ОʼКоннор, Ловетт да Стефенс серти, рабочӧй движенньӧ Харнӧй, коді дзолиндзик рабочӧй котырӧн руководитіс. Харнӧй кӧсйис бырӧдны неравенство йӧз костысь, медым ставлы вӧлі ӧткодь бур олӧм. Чартизм дырйи Харней чуксаліс кось нуӧдны 8 часа уджалан лун вӧсна да челядьӧс фабрик-завод уджысь мездӧм вӧсна. Харнӧй гӧгӧрвоис, мый силатӧг, чӧв-лӧньӧн некутшӧм закон чуктӧдны оз позь правительстволысь. Сідз жӧ гӧгӧрвоис, мый буржуазия кӧсйысьӧм вылӧ оз позь эскыны, кор быд воськолын капиталистъяс пӧръясьӧны, мый петиция пыр вермасьӧмӧн рабочӧйлы тӧлк оз босьт. Колӧ вооружённӧй восстанньӧ кыпӧдны. Оз кӧ бурӧн сетны рабочӧйяслы избирательнӧй права, колӧ военнӧй силаӧн босьтны Лондон да аснаукӧн рабочӧй парламент лӧсьӧдны. Но рабочӧйяс пӧвстын зэв этша вӧлі на Харнӧй ног тӧлкуйтысь. Вооружённӧй восстанньӧӧ ёна пӧгибӧ воӧминысь нин сӧмын кутчысисны. Унджыкысьсӧ кутчысисны петиция бердӧ, чӧв-лӧньӧн олӧм лӧсьӧдан туй вылӧ. Рабочӧй класс Англияын сійӧ кадас Харней моз тӧлкуйтны эз на сяммы, томджык на вӧлі. Вот мый вӧсна Харнейлы этша ёртъясыс сюрисны сы индӧм туйті мунысьяс.

Чартизмлӧн кусан помка

Чартистъяслысь кыпӧдчӧм правительство вермис бырӧдны сійӧн, мый сійӧ кадас рабочӧй класс муртса на мӧдіс организуйтчыны классӧ. Унджыкысьсӧ ӧкмыліс рӧзӧритчӧм ремесленник пиысь да крестьяна пиысь, кодъяслӧн эз вӧв на прамӧй, пролетариат нога классӧвӧй мӧвпъяс. Сӧмын нин пӧгибӧ воӧм мысьт петлісны революция туй вылӧ. Сэтшӧм мӧвпъяс, мед революция пыр дзикӧдз мездысьны ыджыдалысь классъясысь — капитализмысь. Медся ёна кыпӧдчывлісны кризис воясӧ да уджтӧм, нажӧткатӧм кадӧ, кор вывті нин чорыда водіс сьӧкыдлуныс на мышку вылӧ. Сійӧ кадӧ рабочӧйяс эз на кужны пуктыны, медым ассьыныс могъяс чуктӧдны революция пыр, унджыкысьсӧ тайӧ могъяссьыс сувтісны бокӧ, вермасисны либӧ буржуазия могъяс вӧсна, либӧ посниджык могъяс вӧсна, либӧ дзикӧдз веськыд туйысь бокӧ кежлісны.
Чартистъяс, а сідзжӧ и став рабочӧй массаыс, эз прамӧя гӧгӧрвоны, мый удайтчас кӧ рабочӧй представительясӧс парламентӧ пуксьӧдны, немтор бурыс татысь оз жӧ ло. Сідзжӧ эз гӧгӧрвоны, мый капиталистическӧй производство дзоньнасӧн колӧ бырӧдны. Унджык вождьясыс эз тӧждысьны социалистическӧй пӧрадокъяс лӧсьӧдӧм вӧсна, а кыскисны бӧрвыв, важ олӧмлань, ас овмӧсӧ да ас мастерскӧйӧ. Сэкся рабочӧй класс унджыкысьсӧ мӧвпаліс бӧр разӧдчыны сиктъясӧ, лӧсьӧдны мутор, овмӧстор да бырӧдны фабрикаяс, каръяс. Сійӧн ОʼКоннор, медся нималысь вождьыс рабочӧйяслӧн, шуліс: «Быдӧнлӧн кӧ вӧлі аслас жытник, аслас мутор, аслас рыныш, керка, пищаль — сэк эськӧ эз вӧв рабочӧйяс йылысь сёрни». Сӧмын дзолиндзик котыр чартистъяс пиысь гӧгӧрвоисны, мый рабочӧй классӧс тайӧ фабрик-заводъясысь и мездасны, кор найӧ пӧрӧны общественнӧй собственносьтӧ.
Сідз жӧ омӧльтор вӧлі чартизм кыптылігӧн сійӧ, мый на костын вӧлі уна сикаса мӧвпъяса йӧз. Войвывса промышленнӧй районса рабочӧйяскӧд, кодъяслӧн вӧлі вывті сьӧкыд олӧмыс; вӧліны мелкӧй буржуазия мӧвпъяса ремесленникъяс, Лондонса ыджыд квалификацияа рабочӧйяс, кодъяс босьтісны бур нажӧтка, лӧсьыдджыка олісны. Вот кутшӧм вӧлі чартистъяслӧн составыс. Сійӧн чартистъяс пӧвстын уна ног сёрнитісны, торъя могъяс сувтӧдісны быдсӧн аслысногӧн. Чартистъяслӧн некымын нырнуӧдысьяс, кодъяслӧн мӧвпъясыс матысмисны войвывса революционнӧй рабочӧй мӧвпъяскӧд, корисны мырдӧн вооружённӧй восстанньӧ пыр чуктӧдны права. Найӧ шусисны: «Физическӧй вын партияӧн». Сёрнитісны найӧ сідзи, мый правительство кӧ оз сет бурӧн права рабочӧйлы, колӧ мырдӧн, силаӧн сійӧ босьтны, враг силалы колӧ сувтны паныд силаӧн жӧ.
Мукӧд нырнуӧдысьяс мӧвпалісны, мый бурӧн, чӧв-лӧньӧн, агитация-пропагандаӧн правительствоса шленъясӧс ас дор бергӧдӧмӧн правительстволысь корны выль рабочӧй законъяс. Тайӧ партия шусис «Моральнӧй вын партияӧн». На ногӧн масса вермис перйыны правительстволысь сӧмын сёрнитӧмӧн да ладмӧдчӧмӧн (петицияясӧн), мый смутаӧн да беспӧрадокӧн массалӧн вын чинӧ. Сэсся чартистъяслӧн эз вӧв некутшӧм политическӧй программа, сы вӧсна эз ӧти кывйӧ воны ас костын, кутшӧм ногӧн вермасьны правительствокӧд.

Мый буртор, омӧльтор петкӧдлӧ чартизм

Дерт чартистъяс кыпӧдчылӧмын вӧлі уна тырмытӧмтор. Тайӧ вӧлі медводдза организация, коді сувтіс рабочӧй могъяс вӧсна. Тайӧ движенньӧын вӧлі сувтӧдӧма политическӧй могъяс: чуктӧдны правительстволысь бӧрйысян права, политическӧй власьт, медым сэсся рабочӧйлысь бурмӧдны олӧмсӧ.
Чартистъяс лӧсьӧдісны медводдза политическӧй партия. Тайӧ политическӧй партия шусис «Чартистскӧй ассоциацияӧн». Сылӧн вӧлі аслас комитет, агитаторъяс, партияса шленъяс костын вӧлі первой лӧсьӧдӧма шленскӧй взносъяс. Революция кыптылан воясӧ тайӧ партияас вӧлі шленыс 40 сюрс мортӧдз.

ВЫВОДЪЯС

Англия овмӧс нелямынӧд во помъясӧ нин дзикӧдз вуджис мелкӧй производствоысь гырысь промышленносьт под вылӧ. Англия лои медся ыджыд, медся ён промышленнӧй капитализм подула государствоӧн. Промышленникъяс, капиталистъяс босьтісны ыджыд барышъяс, мукӧд государствояс серти сійӧн, мый Англияын техника муніс ёна водзын. Ми тӧдам, мый Англия медвойдӧр вуджис ки пома уджысь машина удж вылӧ.
Англияса промышленникъяс барышъясысь ичӧтик пай сетыштісны рабочӧйяслы, удждон ыдждӧдыштӧмӧн дерт велӧдчӧмаджык рабочӧйяслы сӧмын, квалифицированнӧй рабочӧйлӧн вӧлі бурджык условйӧыс мукӧд рабочӧйяс сертиыс. Сэсся уджтӧм, нажӧткатӧм йӧз этшаджык лоис 1850 воясын. Уна рабочӧйӧс мӧдӧдісны Австралияӧ да Калифорнияӧ зӧлӧта корсьны, буретш тайӧ кадас вӧлі восьтӧма сэтшӧм уджъяссӧ.
Тадз рабочӧйяслӧн, квайтымынӧд вояс заводитчиг, олӧм тӧдчымӧн бурмыштіс. 1850 воӧ кӧ печкысьяс босьтісны вежонъя удждон 18 шиллинг мында, 1860 воӧ содіс 20 шиллингӧдз. Кыысьяс 1850 воӧ босьтісны удждон 13 шиллинг, а 1860 воӧ нин 15 шиллинг. 1850 воӧ столяр босьтіс 20 шиллинг, а 1860 воӧ 25 шиллинг. Каменщик 1850 воӧ — 23 шиллинг, а 1860 воӧ — 30 шиллинг.
Неуна олӧм бурмыштӧм вӧсна, прамӧя организуйтчытӧм рабочӧйяс, кежисны революционнӧй могъясысь, киссис революционнӧй чартизм.

ЮАСЯНЪЯС

1. Кутшӧм лои олӧм-вылӧм Англияса рабочӧйяслӧн да бедноталӧн промышленнӧй переворот бӧрын?
2. Кыдзи первой кадӧ рабочӧйяс венсисны предпринимательяскӧд ас могъяс вӧсна?
3. Кыдзи правительство рабочӧйкӧд водзсасис?
4. Мыйла рабочӧйяслы 1825 вояс бӧрын сетісны вӧля бӧр союзъяс восьтыны. Кыдзи тайӧс колӧ гӧгӧрвоны?
5. Англияса парламент ХІХ нэм заводитчигӧн кутшӧм классъяслысь могъяс медсясӧ могмӧдіс?
6. Мыйла буржуазия сэтшӧма сюйсис парламентӧ?
7. Мыйла буржуазиялы мешайтчис «Нянь закон» да «Гӧль йӧз йылысь закон»?
8. Кутшӧм вӧлі олӧм кустарлӧн да рабочӧйлӧн. Мыйӧн медсясӧ налӧн омӧльтчис олӧмыс?
9. Мыйла буржуазия восстанньӧ вылӧ мӧдіс «ызйӧдны» рабочӧйясӧс тшӧтш. Кутшӧм сылӧн та серти вӧліны мӧвпъяс?
10. Мый сетіс буржуазия пролетариатлы, власьт ас киӧ сюрӧм бӧрын, кутшӧм законъяс?
11. Кыдз колӧ гӧгӧрвоны «сісьмӧм бӧрйысян округъяссӧ». Кыдзи найӧ артмисны?
12. Мыйла рабочӧйяс мӧдісны вермасьны «всеобщӧй избирательнӧй права» вӧсна? Кыдз найӧ та йылысь тӧлкуйтісны?
13. Кыдз колӧ донъявны медводдза петиция. Мыйла сэтчӧ уджалӧм дон йылысь, уджалан лун йылысь эз вӧв немтор гижӧма?
14. Мыйӧн торъялӧ мӧд петиция воддза петицияысь?
15. Мый йылысь спорӧ воисны чартистъяслӧн руководительяс Ловетт да ОʼКоннор ас костын. Кыдз тайӧ спор массаыслы инмис?
10. Мыйла эз удайтчы коймӧд петицияысь немтор?
17. Мый медся ыджыд ӧшыбкаясыс, гӧгӧрвотӧм торйыс вӧлі чартистъяслӧн?
18. Мыйла 1840–50 вося революционнӧй движенньӧ Англияысь нимтӧмаӧсь «чартизмӧн»?
19. Донъялӧ, кутшӧм ӧшыбкаяс вӧчисны, Роберт Оуэн, Ловетт, Стефенс, ОʼКоннор, сэсся та серти вӧчӧ выводъяс, вермис-ӧ рабочӧй движенньӧ веськыд туй вылӧ сувтны?
20. Кыдзи чартистъяс мӧвпалісны олӧм бурмӧдны. Кыдзи плансӧ налысь некымын кылӧн висьтавны?
21. Мыйла «чартизм» быри дзикӧдз?
22. Кутшӧм омӧльтор, буртор петкӧдліс чартистъяслӧн кыпӧдчылӧм водзӧ кежлӧ пролетариатлы?



ЫДЖЫД РЕВОЛЮЦИЯ ФРАНЦИЯЫНХVІІІ НЭМЫН

РЕВОЛЮЦИЯ ВОДЗВЫВСЯНЬ ЗАКОНОДАТЕЛЬНӦЙ СОБРАННЬӦӦДЗ

Францияын олӧм революция водзвылын

Кыксё-куимсё во сайын Францияын, кыдзи и став Рытыввыв Европаын, Россияын, медыджыд государствоӧн правитысь класс вӧлі дворяна да духовенство. Францияын быттьӧкӧ видзӧднысӧ правитіс король, но сылӧн власьтыс сӧмын вӧлі видзӧднысӧ кажитчӧ ӧтнаслӧн.
Корольяссӧ найӧ жӧ дворянаыс индалісны-пукталісны. Важысянь корольяс налысь могъяссӧ, коланторъяссӧ дорйисны, на вӧсна пыр тӧждысисны. Вель ыджыд полиция чукӧр, чиновникъяссӧ и салдатъяссӧ видзис король сӧмын сы вӧсна, медым дворянаӧс да духовенствоӧс дорйыны, лӧсьӧдны могъяссӧ налысь на колӧм серти. Став медгырысь чинъясыс государствоын вӧлі дворяна киын. Офицеръяс, генералъяс армияын, корольлӧн телохранительяс — быдсӧн вӧліны дворяна пытшкӧсысь йӧз жӧ. Медся гырысь землевладелеч-помещикъясыс бара жӧ дворянаяс вӧліны. Найӧ олісны, тшӧгисны увса войтыр мышку вын вылын; а медсясӧ нин крестьяна мышку вылын. Крестьяналы сійӧ кадас медсьӧкыд да омӧль вӧлі овнысӧ. Буржуазиялӧн права, вӧляа быдман туй, эз на жӧ вӧв, король сылысь могъяссӧ эз на жӧ могмӧд, кутшӧма найӧлы вӧлі колӧ. Дворянство да духовенство вӧлі Францияын ыджыдалысь классӧн.

Крестьяналӧн олӧм Францияын

Видзӧднысӧ быттьӧкӧ революция водзвылын мужик вӧлі вӧля вылын нин — крепостнӧй праваысь мынӧма. Пыдысяньджык кӧ видзӧдлыны, крепостнӧй права чорыда на пукаліс крестьянин мышку вылын. Барщина удж эз нин дерт вӧв, но барщина бырӧдӧм пыдди коли на став «важ пӧра» дырся повинносьтъясыс, сборъясыс. Вӧліны «серв» нима крестьянаяс, кодъяс и збыльысь на вӧліны крепостнӧй праваысь мынтӧдтӧмӧсь. Францияса крестьянин важысянь пукаліс помещик (сеньор) му вылын. Помещик крестьянинлысь, сы муӧн пӧльзуйтчӧм пыдди, босьтліс быдсяма пӧлӧс сборъяс, повинносьтъяс важысянь, коді шусис «сеньориальнӧй праваӧн».
1. Сеньорлы крестьянин быд во муысь мынтіс «ценз», либӧ деньгаӧн, либӧ нёльӧд юкӧн доходӧн став урожайсьыс. Вӧліны и «половник» нима крестьяна, кодъяс быд во мынтісны помещикъяслы джынсӧ ас урожайсьыс, помещик муӧн пӧльзуйтчӧмысь.
2. Барщинаысь, «сервъясысь» кындзи, вӧлі став крестьянаӧс мынтӧдӧма нин, но быд крестьянинлы во пытшкас нёль лун колӧ на вӧлі барщина пыдди уджавны дон мынтытӧг.
3. Важысянь вӧлі шуӧма, медым крестьянин пӧжасис сеньор пачын, вина вӧчиг сеньор прессӧн пӧльзуйтчис, изӧдчис сеньор мельничаын, ваясті вуджис сеньор посъясӧд, сы паромӧн. Ӧні паром ни посъяс, мельнича ни прессъяс эз нин вӧвны сеньорлӧн, но крестьянинӧс та пыдди деньгаӧн мынтӧдісны. Сідз жӧ туйясті ветлӧмысь, посъяс вуджӧмысь крестьянинлы ковмис мынтысьны деньгаӧн.
4. Став налогсӧ государстволы медсясӧ мынтіс крестьянин. Тайӧ налогыс шусис «тальяӧн». Талья вӧлі став доходсьыс кызьӧд пайсӧ, а мукӧд дырйи 0,15 доход пайсӧ мырддьӧ крестьянинлысь.
5. Урожай босьтӧм бӧрын духовенство уськӧдчис крестьянин вылӧ. Духовенстволы колӧ вӧлі мынтыны быд во став урожайысь дасӧд юкӧнсӧ. Тайӧ шусис «десятина» нима налогӧн.
6. Таысь кындзи вӧліны 50 саяс кымын «косвеннӧй налогъяс», кодӧс бара жӧ мынтіс крестьянин. Медсясӧ сійӧ виӧмӧн-виис «сов налог». Солӧн вузасьӧм вӧлі государство киын. Медым татысь чуктӧдны ыджыдджык барышъяс, государство мырдӧн вузаліс крестьянинлы сов (шуам, крестьянинлы вогӧгӧр кежлӧ колӧ 5 пуд сов, а сылы мырдӧн тшӧктісны ньӧбны 40–50 пудйӧдз). Быд во сов ньӧбны вермытӧмысь, крестьяналысь овмӧссӧ вузавлісны тӧргъяс вылын.
7. Крестьянин эз вермы вӧравны, чери кыйны. Та вылӧ права вӧлі сетӧма сӧмын дворяналы. Со мыйла медсясӧ тайӧ жмитіс крестьянинӧс. Медым зверъяс, лэбачьяс унджык вӧлі вӧравны, помещикъяс вӧдитісны кроликъясӧс, гулюясӧс, сэсся лэдзалісны вӧля вылӧ. Кроликъяс, гулюяс крестьянинлысь сюяс пазӧдісны позьтӧма. Но крестьянин эз лысьт немтор шуны ни вины ас му вылысь кроликъясӧс да гулюясӧс. Весиг кӧинъясӧс скӧт сёйӧмысь, челядьӧс косявлӧмысь эз лысьт лыйны. Быд во тайӧ крестьянинлы 10 миллион ливр * дон убытка вайис.
8. Та кындзи крестьянинлы вӧлі колӧ барщина пыдди, ас вӧлӧн, дон мынтытӧг, вӧдитны чиновникъясӧс, армияӧс, быд во вӧчны-лӧсьӧдны туйяс, посъяс.
Тайӧ быдсяма сикас налогъясыс 2/3 пайсӧ став доходсьыс крестьянинлысь мырддис ас кисьыс. Ас киас крестьянинлы сӧмын коли коймӧд юкӧныс, а мукӧд дырйиыс и сы мындаыс эз коль. Со кутшӧм вӧлі олӧм францияса крестьянинлӧн революция водзын. Татчӧ нӧшта колӧ содтыны, мый ХVІІІ нэмын 100 во пиас — 30 воыс нянь вайтӧм (тшыг) вояс вӧліны. Вот мыйла 1715 воӧ крестьяна пиысь кулі ӧтик вонас 6 000 000 морт. Францияын законъясын вӧлі урчитӧма мед «корысьяс» да «брӧдягаяс» эз вӧвны. 1767 воӧ вӧлі 50 сюрс брӧдягаӧс арестуйтӧма. 1780 воясӧ лыддьыссьыс 1 200 000 брӧдяга да корысь.

Вотъяс перйӧм

Зэв нин аслыссяма вӧлі Францияын вотъяс перйӧм. Корольяслы воысь во зэв уна деньга вӧлі колӧ. Медым деньга вӧлі унджык, зілисны налогъяс во 3–4 водзвылысь чукӧртны. Мед сьӧм тырмытӧм эз вӧв, францияса корольяслӧн важысянь вӧлі мода, удждысьны сьӧм озыр йӧзлысь — ростовщикъяслысь. Ростовщикъяс гырысь прӧчентъяс вылӧ удждісны корольяслы. Сьӧм мынтӧм пыдди, корольяс сетісны права ростовщикъяслы, мед найӧ асьныс, удждӧм сьӧм доныс да сы вылӧ прӧчентыс мый воӧ, чукӧртӧны крестьяна пытшкысь. Став налог перйӧмсӧ медбӧрын корольяс вузалісны ростовщикъяслы. Тайӧ шусис «откупӧн». Ростовщик-откупщик вермис, король индӧдъяс серти, босьтны полиция, салдатъясӧс, да петны ӧктыны крестьяналысь налогъяс, налог мынтыны вермытӧм крестьянинлысь — вузавны овмӧс, скӧт, мый эм вузалантор.
Откупщик вермис сы мында чукӧртны крестьянинлысь деньга, — государстволы удждӧм донсӧ дай кык сы мында лишнӧй босьтны. Налогъяс ӧктіс сымын да, мыйта лолыс лэптіс. Тадзи король деньгаассис, откупщикъяс озырмисны, а крестьянин увлань уси — рӧзӧритчис. Откупщик вермис 2–3 во водзвылысь чукӧртны налогъяс. Крестьянин тэрмасис ӧдйӧнджык мынтысьны, а асьсӧ да челядьсӧ тшыгйӧдіс.

Крестьянинлӧн ещӧ олӧм омӧльтчис

Помещикъяс киын кӧть вӧлі став видз-муыс, сы кындзи ещӧ доза уна «сборъяс», «сеньориальнӧй пошлина» перйыны позис мужиклысь. Но помещикъяс эз кыптыны овмӧсӧн, а увлань усины. Дворяна Францияын овмӧс нуӧдны асьныс эз радейтны, татшӧм сьӧд лёк уджысь дворянстволӧн юрныс яндіс. Помещикъяс ассьыныс муяс сетісны крестьянинлы арендаӧн, либӧ буржуазиялы, сы пыдди уджавтӧг сьӧм локтіс. Дворяна сибӧдчисны корольяс двореч бердӧ, ыджыдджык каръясӧ, но тан ыджыд доходъяс зэв ӧдйӧн визувтісны. Сы вӧсна дворянство мӧдіс вузасьны ас именньӧяснас. Медбӧрын помещикъяс крестьянинлысь пӧскӧтинаяс, скӧтлысь выгонъяс вылӧ уськӧдчисны, шуны мӧдісны, мый тайӧ важӧнсӧ помещикъяслӧн жӧ быттьӧ вӧвлӧма. Сідз жӧ вӧръяс, чериа тыяс, юяс — босьтісны помещикъяс ас кианыс. Мед крестьянин эз вӧв конкурентӧн помещиклы няньӧн вузасиг, крестьянинлы нянь вылӧ вӧлі дон урчитӧма, мый таысь вылӧ вузасьны оз позь, дай няньӧн вузасьны базар вылӧ вермис петны крестьянин тӧлысь бӧрынджык помещик серти.
Крестьянинӧс жмитантор зэв уна вӧлі, а права сылӧн дзик некутшӧм эз вӧв. Та серти позьӧ гӧгӧрвоны, мыйла крестьяна сувтіс паныд власьтлы, дворянстволы, духовенстволы да корольлы. Татшӧм вӧлі крестьянинлӧн олӧм-вылӧм 1789 воӧдз.

Промышленносьтлӧн кыптан условйӧ да буржуазиялӧн могъяс

Англияын ХVІІІ нэм мӧд джынйын промышленносьт мануфактура системасянь вуджис нин фабрикаӧ, кор Аркрайт, Картрайт, Уатт да Стефенсон выль изобретенньӧяс (машинаяс) сетісны промышленносьтлы. Гырысь промышленносьт нин ыджыдаліс мануфактура кадын ремеслӧ да кустар вылын, а кор лои фабрика, дзикӧдз ремесленникӧс да кустарӧс рӧзӧритіс, бырӧдіс.
Неуна мӧдногаджык тор ми аддзам Францияса промышленносьтысь тайӧ кадас. Гырысь промышленносьт ремеслӧ серти да кустар серти тані жебджыка вермис кыпавны, а ыджыдалісны ремесленник да кустар на медсясӧ.
«Домашньӧй система» пыр медсясӧ сиктъясын кустар керкаын промышленносьт кыпаліс. ХVІІІ нэмын кустар уджаліс ас сырьёнас на, ас инструментъясӧн, мукӧддырйиыс ачыс жӧ и вузаліс ассьыс вӧчӧм тӧварсӧ. Но унджыкысьсӧ вӧлі кустаръяс купеч лапа улынӧсь жӧ нин: купеч заказъяс сетіс кустарлы, сырьё ньӧбис, вермис донӧн чиркны, сэсся став тӧварсӧ сійӧ жӧ ньӧбис кустарлысь да вузавны петкӧдіс ньӧбысьлы. Тайӧ шусьӧ, ми ногӧн кӧ, «домашньӧй системаӧн». Купеч тӧвар эз ачыс вӧч, а вузавліс кустар киӧн вӧчӧм тӧваръяс. Медсясӧ та модаа промышленносьт вӧлі Францияын на ХVІІІ нэм джынйын. Мануфактура системаӧ, медым купечлы аслыс стрӧитны помещенньӧ (уджаланін) да сэтчӧ чукӧртны кустаръясӧс, лӧсьӧдны аслыс инструментъяс, уджалан кӧлуй, — эз на вывті пыр францияса купеч сы вылӧ.

Цехӧвӧй ремеслӧ

Англияын моз жӧ каръясын медсясӧ кыпаліс промышленносьт — ремеслӧ. Ремесленникъяс зэв чорыда кутчысисны цехӧвӧй законъясӧ, эз сетны некодлы цехӧ пыртӧг промышленносьт бердӧ босьтчыны: мед ремесленниклы мастерӧдз воны да аслыс мастерскӧй босьтны, колӧ вӧлі ученикын первой пукавны, сэсся подмастерйӧын, сы бӧрын уна во мысьт вӧлисти позис кӧзяин — мастерӧдз воны. Мастерӧ пуксьытӧдз войдӧр, Франция законъяс серти, колӧ вӧлі ыджыд деньга на мынтыны правительстволы мастер чин босьтӧм вылӧ. Сэсся, кыдз нин ми тӧдам англияса цехъяс серти, цехӧвӧй уставын вӧлі урчитӧма, медым эз вӧв конкуренция ремесленникъяс костын, — кутшӧм инструментъясӧн уджавны, кымын подмастерйӧӧс, ученикӧс позьӧ уджӧдны, паськыда-ӧ дӧра, ситеч кыны, кымын во подмастерйӧӧдз, мастерӧдз колӧ велӧдчыны. Ной кыан да ситеч кыан цехъяс уставын вӧлі урчитӧма 317 стаття да индӧд, кыдз колӧ вӧчны, мед эз вӧв цеховӧй устав вуджӧма. Правительство сійӧн чорыда цеховӧй устав бердӧ кутчысис, мый сылы ыджыд доход тась локтіс: быд тӧвар вылӧ печат пуктӧмысь сьӧм босьтіс. Мануфактуралы да фабриклы кыптыны, а сідз жӧ машинаяс лӧсьӧдны промышленносьтӧ, — цеховӧй устав серти вӧлі оз позь. Гырысь промышленниклы каръясын кыпӧдчыны эз вӧв быдман туйыс — цехъяс кутісны, сылысь туйсӧ помисны.

Мануфактура

Гырысьджык промышленносьт (мануфактура модаа) вӧліны медсясӧ татшӧм каръясын: Марсельын, Нантын, Бордоын, Лионын, Аббевильын. Аббевильын вӧлі король дворечлы вылӧ вӧчсьӧ ной «Королевская мануфактура». 1758 воӧ Нантын вӧлі первой восьтӧма ситеч кыан мануфактура. Но гырысь промышленносьтлы быдмыны вӧля эз вӧв вывті.

Пытшкӧс вузасян удж

Промышленносьтлы кӧ бура кыптыны, колӧ мед вӧлі бур условйӧ тӧргуйтан-вузасян уджлы, медым позис тӧвар вузавны нуны инасянджык инъясӧ. Татшӧм колан условйӧыс тӧргӧвечлы эз и вӧв: эз вермы вӧляпырысь ньӧбасьны-вузасьны купеч сы вӧсна, мый Франция, феодализм дырся моз, торйӧн-пельӧн на вӧлі юксьӧма, герцогствояс вылӧ, графствояс, княжествояс вылӧ. Ӧти обласьтысь мӧд обласьтӧ кӧ тӧвар вуджӧдны, ковмис купечлы пошлинаяс мынтыны. Мукӧддырйиыс ӧтик обласьтас вит пошлинаӧдз мынтӧдісны тӧвар вылӧ. Быд пос вуджигӧн, быд обласьт гранича вуджиг тӧвар пошлинаалісны, мукӧд дырйи 10–20 пӧв да унджыкысь на ковмис пошлинаяс мынтыны. Тайӧ ёна кыпӧдіс тӧварлысь донсӧ, дзескӧдіс купечлысь, промышленниклысь быдман туйсӧ. Пошлинаысь сьӧм вӧлі локтӧ либӧ духовенстволы, либӧ дворянстволы зептӧ, код вотчинаті вуджӧдан тӧвар. Сэсся медся барыш ваян тӧварӧн вузасьӧм (нянь, сов) вӧлі сетӧма корольлӧн гырысь откупщикъяслы, ростовщикъяслы, аслас матыс йӧзлы, мукӧд купечьяс тайӧ тӧварӧн эз лысьтны вузасьны. Купечьяс вермисны кыпавны сӧмын Франция граничаяс бердса местаясын, мукӧд государствокӧд тӧргуйтӧмӧн, а пытшкӧса вузасьӧм удж вӧлі дзикӧдз дзескӧдӧма Францияын. Татшӧм уна пошлинаяс дон кыпӧдісны медся колан тӧваръяс вылас (нянь вылӧ). Тайӧ инмис медъёна карса ремесленниклы да рабочӧйлы.
Капиталистическӧй промышленносьтлы кыптыны унатор зэв торкис: 1) вывті на чорыда цехъяс мешайтчисны, 2) тӧргуйтны эз вӧв прамӧй вӧля пытшкӧс рынок вылын пошлинаяс вӧсна, 3) медся барыш ваян тӧваръясӧн вузасьны вӧлі сетӧма корольӧн аслас матыс йӧзлы.
Та кындзи пытшкӧс рынок вӧлі зэв жеб, унджык тӧвар ньӧбасьысь крестьянин вӧлі быдсяма ногыс важ пӧрадокнас дзескӧдӧма, налогъясӧн да повинносьтъясӧн пӧдтӧма, сы вӧсна сійӧ эз вермы лоны буржуазиялысь тӧвар ньӧбысьӧн. Колӧ вӧлі мужикӧс мынтӧдны духовенствоысь да дворянствоысь дзикӧдз.
Дворянство да духовенство, — ыджыдалысь классъяс королькӧд Францияын, 1789 воясӧдз эз сетны прамӧй вӧля купечлы, промышленниклы. Буржуазиялы лоис аслыс колана торсӧ, ассьыс могъяссӧ силаӧн чуктӧдны дворянскӧй корольлысь, революция пыр. Вот мыйла буржуазия вӧлі Францияын революционнӧй сійӧ кадас.

Дворяна

Уна дворяна-помещикъяс эновтісны ассьыныс овмӧсъяс, овмӧдчисны король двор гӧгӧрын. Крестьянинлысь пычкӧм сьӧм муніс на зептӧ карын олігӧн. Найӧ чегисны ыджыд жалӧванньӧяс король дворечын. Уджыс налӧн дзик ковтӧм вӧлі, босьтны кӧть со татшӧмтор: медбӧръя король Людовик ХVІ-лӧн вӧлі кык саредвореч, корольлысь судно весалысь-чиститысь чиновникъяс пыдди. Кыкнаныс найӧ босьтісны жалӧванньӧ 20 сюрс ливрӧн во морт вылӧ. Либӧ ӧти король ныв дорас, ачыс на ещӧ сӧмын вӧлі ӧтик тӧлысся, видзисны нин 80 придворнӧйӧс. Став дворянаыс вӧлі 140 сюрс кымын.
Дерт тайӧясӧс ставнысӧ король двор пытшкӧ некытчӧ вӧлі воштыны, сійӧн офицер, полковник, генерал чинъяссӧ сідз жӧ вӧлі сетӧма дворянстволы, медым найӧлы вӧлі нажӧтка. Король двореч гӧгӧрын олысь дворянаяс грабитӧмӧн грабитісны государстволысь казнасӧ, лысьтан мӧскӧс моз лысьтісны. Витӧд юкӧн сьӧмыс казнаысь муніс дворянство вылӧ, налы зептас пырис. 26 миллион ливр * быд во пырис жалованньӧ пыдди дворяна зептӧ, 31 миллион ливр быд во мынтіс пенсия дворянстволы, 46 миллион ливр муніс 12 сюрс офицерлы жалованньӧ вылӧ — тайӧ бара жӧ дворянство зептӧ пырис. Вот мыйла дворянство радейтіс татшӧм пӧрадок. Та вылӧ веж петіс, завидь босьтіс сэтшӧм дворяналӧн, кодъяс олісны деревняын, король дворечӧ эз сибавны. Озырджык промышленникъяс, купечьяс, ростовщикъяс дворянство ним ньӧбны ыджыд деньга тэрмасисны чуктӧдны. Дворянство налог эз мынты некутшӧмӧс, сійӧ дзикӧдз вӧлі налогъясысь мездӧма.

Духовенство

Францияын 1789 воясӧдз эз кольччы озырлунӧн да праваӧн духовенство. Вичко князьяс: епископъяс, кардиналъяс доход босьтісны во гӧгӧрнас 400 сюрс ливр дон. Кардинал Де Роганлӧн ӧтик паськӧмыс вӧлі сулалӧ 100 сюрс ливр дон. Вичкояслӧн, манастыръяслӧн вӧліны гырысь вотчинаяс, кодъяс зэв гырысь доходъяс сетісны. Та кындзи духовенство быд во перйис «десятина» налог — дасӧд юкӧнсӧ крестьянин во гӧгӧръя доходысь. 1789 воӧ духовенстволӧн вӧлі доход 2 992 538 000 ливр дон. Дерт вӧліны деревняса попъяс, кодъяс зэв гӧля олісны, эз вермыны вӧтчыны епископъяс озырлун бӧрся. Духовенствоӧс налог мынтӧмысь вӧлі, дворянство моз жӧ, дзикӧдз мездӧма.

Сословйӧяс Францияын

Став олысь-вылысь Францияын вӧлі юксьӧма права серти да власьт серти куим пельӧ, куим сословйӧ вылӧ.
Воддза сословйӧын вӧлі духовенство, мӧд сословйӧын — дворянство, а коймӧд сословйӧӧ пырисны зэв уна сикас йӧз: капиталист, купеч, крестьянин, ремесленник, рабочӧй и дзоньнасӧн интеллигенцияыс. Воддза кык сословйӧыс бергӧдлісны став власьтӧн. Законъяс государствоын вӧлі лӧсьӧдӧма на могъяс серти, налог мынтӧмысь вӧлі мездӧма найӧс дзикӧдз. Министръясӧ, чиновникъясӧ, армияын генералъясӧ, офицеръясӧ вермӧны вӧлі дворянство пиысь сӧмын пуксьыны. Унджык видз-муыс вӧлі первой кык сословйӧ киын жӧ. Первой кык сословйӧ лыддьыссисны «благороднӧй сословйӧӧн». ІІІ сословйӧысь йӧз эз вермыны некытчӧ государственнӧй служба вылӧ пуксьыны, государство уджын индӧдъяс сетавны. Коймӧд сословйӧлы права эз вӧв та вылӧ. Став налогъяссӧ мынтіс государстволы ІІІ сословйӧ. Овмӧс вын серти ІІІ сословйӧын йӧз дерт эз вӧвны ӧткодьӧсь, шуам, купеч либӧ крестьянин, фабрикант либӧ кустар, а права серти вӧлі ставныс ӧткодьӧсь, некодлӧн права эз вӧв. Вот мыйла сословйӧяс костын муніс венсьӧм: коймӧд сословйӧӧс первой кык сословйӧыс жмитісны, нартитісны, став правасӧ ІІІ сословйӧлысь венісны. Коймӧд сословйӧлы лои петны революция туй вылӧ, аслыс права судзӧдны революция пыр, мырддьыны кык первой сословйӧлысь власьт, бырӧдны найӧлысь ыджыдалӧмсӧ. Дерт могъяс торъялісны ІІІ сословйӧ пытшкын, купечлӧн вӧлі ӧтик мог, промышленниклӧн мӧд, крестьянинлӧн коймӧд.

Государственнӧй власьт важ пӧрадок дырйи

Неыджыд чукӧр дворяна да духовенстволӧн ыджыдалӧм вывті чорыда дзескӧдіс став олӧм вылӧмсӧ дзоньнас ІІІ сословйӧлысь.
Дворянстволӧн, духовенстволӧн могъясыс, корольлӧн вежмасьӧм — дзоньнас законсӧ бергӧдісны государствоӧн, вевттисны став могъяссӧ ІІІ сословйӧлысь, медся нин буржуазиялы тайӧ эз во сьӧлӧм вылас.
Став суд и рад вӧлі корольлӧн да сы чиновникъяслӧн кыв. Корольяс сідзи и тӧлкуйтісны, мый некутшӧм законъяс оз ковны, кор король эм. Ӧтик кыв, либӧ гижӧд корольлӧн вӧлі став закон пыдди, медым уськӧдны мортӧс помӧдз, шыбитны нем кежлас тюрмаӧ — Бастилияӧ. Татшӧм указъяс-гижӧдъяс ним-овтӧг король водзвылысь сеталіс аслас матыс йӧзлы. Найӧ, кор окота, вермисны гижны сэтчӧ ним, ов, код вылӧ лӧгныс петіс, да сюйны мортӧс Бастилияӧ либӧ лов босьтны сылысь.
Дерт татшӧма увтыртӧм да жмитӧм эз во сьӧлӧм вылас буржуазиялы. Сылы сідз жӧ вӧлі колӧ политика дінӧ вӧля, дай вӧляпырысьджык вӧрӧшитчыны ас озырлуннас, медым немтор эз дзуг сылы кыпавны ёнмыны, ыдждӧдны капиталъяссӧ. Буржуазия мӧвпаліс контролируйтны правительствоӧс, медсясӧ сьӧмӧн вӧрӧшитчӧм удж да вот перйӧм-пукталӧм удж сылысь. Сідз жӧ и суд-рад мед вӧлі сы могъяс серти тшӧтш лӧсьӧдӧма. Буржуазиялы вӧлі колӧ зэв унатор вежны важ пӧрадокысь. Важ пӧрадок быдладорсянь дзескӧдіс вузасян удж, промышленносьтлысь бырӧдіс пытшкӧсса рынок, крестьянинӧс рӧзӧритӧмӧн. Дерт овмӧсассӧ буржуазия нин вӧлі кӧзяин пыдди Францияын, но сылы колӧ вӧлі власьт бердын тшӧтш кӧзяин чин. Дворянстволысь да духовенстволысь ыджыдалӧм король оз мӧвпышт дзольдӧдны, буржуазиялы уступка вылӧ эз мун. Права босьтны ӧні сылы коли ӧтик туй — мырддьыны чорыд тышӧн, силаӧн, вермасьӧмӧн.

Кодъяс сувтісны правительстволы паныд сиктын и карын буржуазия кындзи

Вермасьны петны королькӧд буржуазия эз вӧв ӧтнасӧн, сылӧн вӧліны уна союзникъяс. Сыкӧд ӧтвылысь, вермасьны петны кось вылӧ вӧлі гӧтов нартитӧм крестьянин тшӧтш. Пӧгибӧ воӧм крестьянинӧс эз ков велӧдны кось нуӧдны, сійӧ сідз нин гӧтов вӧлі уськӧдчыны дворянство, духовенство вылӧ, чиновникъяс вылӧ, налог перйысь откупщикъяс вылӧ.
Бунтъяс крестьяна пӧвстын сэкся Францияын — вӧлі быдлунъя тор, а революция водзвылын нин нӧшта ёнджыка: помещикъяслысь домъяс сотісны, манастыръяс грабитісны, чиновникъясӧс да откупщикъясӧс виялісны. Татшӧм жӧ вӧлі олӧм Парижын и мукӧд каръясын бедноталӧн. Тшыг вояс кыпӧдісны нянь вылӧ дон. Корольлӧн матыс йӧзъяс босьтісны ас киӧ няньӧн вузасьӧм, да лунысь-лун кыпӧдісны донсӧ, барышъяс ыдждӧдӧм могысь. Сідз нин донсялӧм нянь каръясӧ пыртігӧн ыджыд пошлинаӧн на ещӧ пошлинаалісны, медым крестьянин карын няньӧн вузасьӧмӧн эз вен откупщикъясӧс.
Сы вӧсна каръясын революция водзвылын унаысь рабочӧйяс да ремесленникъяс пазӧдлісны нянь магазинъяс да аснаукӧн юклісны. Ӧти карын бунтуйтчӧм йӧз мырдӧн босьтісны нянь складъяс скупщикъяслысь, пазӧдлісны став керка пытшкӧсысь кӧлуйсӧ, жугӧдлісны мельничаяс. Сідз жӧ тшыгъялысь йӧз уськӧдчисны Парижын да сотісны булки пӧжаланінъяс. Мукӧд провинцияын крестьяна уськӧдчывлісны суд нотариусъяс, прокуроръяс вылӧ, косявлывлісны став делаяссӧ, мый серти найӧс вӧлі мыждӧны да судитӧны.
Дерт эз сӧмын сиктын вӧвны бунтуйтчысьяс, а медсясӧ Парижын да мукӧд каръясын бунтуйтчисны йӧзыс.

Ремесленникъяслӧн кыпӧдчӧм

Цехъясын кӧзяева вӧліны мастеръяс. Гырысь фабрик-заводъяс позьӧ шуны эз на вӧвны. Мастер кӧзяинлӧн вӧлі некымын либӧ дзик ӧтик подмастерйӧ. Важӧнсӧ подмастерйӧ вӧлі вермӧ воны мастерӧдз, уджалӧма кӧ нин тырмымӧн подмастерйӧын цех устав серти. Мастерӧдз воӧм надеяӧн, подмастерйӧ водзджыксӧ терпитіс кӧзяинлысь нартитӧм.
Но ӧні, медым воны мастерӧдз, ковмис мынтыны правительстволы уна сьӧм. Мынтысьны вермисны сӧмын зэв этша йӧз, медсясӧ, дерт, мастеръяслӧн жӧ челядьыс. Сӧмын найӧ вермисны мастерӧдз воны, а мукӧд подмастерйӧяс нем кежлӧ колисны прӧстӧй уджалысьӧн. Подмастерйӧяс, сідз жӧ и ученикъяс олісны кӧзяин ордын, кӧзяин кабыр улын, весиг юасьтӧг-висьтасьтӧг эз лысьтны гӧтрасьны.
Но и мастеръяслӧн олӧм эз вӧв вывті ошкана да долыд. На вылӧ водіс сідз жӧ вотъяс, кыдзи и крестьянин вылӧ, дзикӧдз сійӧс «куштіс». Вот мый вӧсна ремеслӧ гӧгӧр уджалысь йӧз вӧліны революционнӧйӧсь зэв.
Корольлӧн власьт, законъяс карса олысьлы, ремесленниклы подмастерйӧлы чорыда йиджис.

Рабочӧйяслӧн оланног

Кар сайын, предместьӧясын, кӧні эз дзескӧд цехӧвӧй правилӧяс, кыпалісны мануфактураяс, гырысь промышленнӧй предприяттьӧяс. Татшӧм мануфактураяс, кӧть этша зэв, но вӧліны жӧ нин, лӧсьӧдіс тайӧясӧс либӧ ачыс правительство, либӧ купечьяс. Мануфактураын эз на вӧвны некутшӧм машинаяс, уджалісны сӧмын кипомысь. Но олӧмыс уджалысьяслӧн вӧлі дзик катаргаын кодь жӧ. Уджалісны пемыдсянь мӧд пемыдӧдз весигтӧ шойччыны эз вӧв вӧля удж дырйи, сӧмын час джын шойччан кад вӧлі урчитӧма. Сідзжӧ рабочӧйӧс быд воськов гырысь штрапъясӧн виисны. Штрапуйтісны весиг мастерскӧйӧд мунӧмысь, либӧ ӧти жырйысь мӧд жырйӧ удж дырйи вуджӧмысь. Мануфактураын пӧрадок эз нин вӧв ремесленник ордын моз лӧсьӧдӧма, ӧні весигтӧ гортса олӧмӧ кӧзяин мӧдіс сюйсьыны уджалысьлы: колӧ вӧлі быть ветлывны вичкоӧ, бура овны, кӧзяинлысь кыв не вуджны.
Сідз жӧ удждон вӧлі зэв ичӧт, эз кыпты, а увлань уси воысь воӧ. Удж вылӧ медасьысьяс уна. Сиктса олысьяс ичӧт дон вылӧ пырисны, этшаник нажӧтка вылӧ вӧліны радӧсь. Сійӧн карса мануфактураясын уджалысьяслӧн удждон увлань кыскыссьыс воысь воӧ, а эз вывлань кай. Олӧм мӧдарӧ вывті донсяліс. Колан тӧвар, нянь да мукӧд сёян донсялісны революция воясӧ. Правительство да купечьяс лыбӧдісны тӧварлысь дон, быдсяма пӧлӧс пошлинаясӧн. Дерт абу дивӧ, мый карса гӧля олысьясӧс да рабочӧйясӧс повзьӧдліс медсясӧ нянь дон лыбӧм, тшыгъялӧм, — бунтъяс вылӧ йӧткис. Муртса кӧ донсялас сёян тӧвар, бара виччысь восстанньӧяс. Тулысын 1789 воӧ вӧлі восстанньӧ. Рабочӧйяс грабитісны, разисны мануфактураяс, мукӧд орчча заводъяс и керкаяс Равельон промышленниклысь да мукӧд предпринимательяслысь, сы вӧсна, мый Равельон кӧсйис чинтыны удждон 15 суӧдз лунъя уджысь. Пыр жӧ чукӧртчисны рабочӧйяс, жугӧдлісны ставсӧ. Войтыр кык лун чӧж гыисны. Салдатъяс, правительство приказ серти, виччысьтӧг лыйлісны бунтуйтчысьясӧс. Куим мортӧс ӧшӧдісны судитӧм бӧрын. Дерт эз вӧв рабочӧйлӧн ошйысяна олӧм. Та серти рабочӧйясӧс революция вылӧ петкӧдны вӧлі зэв кокньыд.

Интеллигенциялӧн оланног

Тшыгъялысь ремесленник да рабочӧй кындзи Парижын вӧлі уна гӧль интеллигенция. Найӧ ас сюсьлуннас да сямнаныс эз вермыны некытчӧ инасьны служба вылӧ сійӧн, мый эз вӧвны высшӧй сословйӧысь. Адвокатъяс, писательяс, журналистъяс, профессоръяс, учительяс, врачьяс, пельшӧръяс — ставыс вӧлі праватӧм йӧз. Босьтны кӧть сэтшӧм тор, мый писатель Вольтерӧс, коді быд государствоын нималіс, лёкысь нӧйтісны ӧти дворянинлӧн лакейясыс кутшӧмкӧ шуткаысь. Сійӧ жӧ Вольтерӧс шыбитісны тюрмаӧ корольлы паныд кывбур гижӧмысь. Интеллигенция чорыда писькӧдчис чуктӧдны аслыс права, сы вӧсна сувтіс паныд корольлы, важ пӧрадоклы, эз во сылы сьӧлӧм вылас дворянстволӧн да духовенстволӧн ыджыдалӧм. Интеллигенция пиысь петісны революция дырйи вождьяс, юрнуӧдысьяс. Вот мый ыджта сила кыпӧдчис Францияын важ пӧрадоклы паныд. Коймӧд сословйӧ дзоньнас кыпӧдчис медводдза кык сословйӧ вылӧ революцияӧн.

Революция заводитчӧ

1789 воясӧ Францияын революциялы быть вӧлі колӧ лоны. «Важ пӧрадок» сісьмис вуж вылас. Дворянство-духовенстволӧн да корольлӧн ыджыдалӧм, налӧн гажаа олӧм, деньга казнаысь ӧтарӧ-мӧдарӧ коялӧм — воштісны медбӧрын сэтчӧдз, мый казна пыр жебмис, налогъясӧн да пошлинаясӧн рӧзӧритӧм крестьянинлысь немтор лои сэсся босьтны водзӧ: налог откупщикъяс ки пыр во 3–4 водзӧ чукӧртӧма. Медсясӧ эз ло быдман туй купечьяслы, промышленникъяслы, да деньгаа тузъяслы.

«Генеральнӧй штатъяс» чукӧртӧм да корольлысь власьт дзольдӧдӧм

ХVІІІ нэм помын Францияын олӧм помӧдз омӧльтчис. Вотӧн дзикӧдз рӧзӧритісны крестьянинӧс, Франция сэтчӧ жӧ заводитіс воюйтны Англиякӧд. Воюйтны ковмис уна сьӧм, Францияын сьӧмысь сідз нин вӧлі дзескыд. Доход серти рӧскодыс лои ыджыдджык. Весиг ростовщикъяс, кодъяс водзджыксӧ векджык правительстволы удждавлісны сьӧм, мӧдісны виччысьны, повны, мед эськӧн удждӧм сьӧм да прӧчентъяс эз жӧ вош, быри надея, мый правительство вермас коркӧ мынтысьны. Ӧні нин ростовщикъяс тшӧтш мӧд ног мӧдісны мӧвпавны, эз нин ӧтвывтчыны, а правительстволы паныд бергӧдчисны, син гугӧн видзӧдісны, кыдзи король да дворяна ӧтвылысь чашйисны государстволысь казнасӧ. Бюджет-финанс подув исковтӧм эз во найӧлы сьӧлӧм выланыс. А дзикӧдз увтыртӧм войтыр бунтуйтчисны, быдса каръяс босьтлывлісны ас кианыс, вот перйысьяслы да чиновникъяслы сувтісны паныд.
1788–89 воясӧ нянь эз во. Омӧль урожай вӧсна, олӧм вывті донсяліс. Нянь воддза серти лои нёль пӧръя донаджык. Тыри уджавтӧм войтырӧн (безработнӧйясӧн). Кыксё сюрс бердӧ вӧлі уджтӧм войтырыс. Правительстволы нинӧмӧн лои вевттьыны рӧскодъяссӧ, та серти дугдіс мынтыны прӧчент ростовщикъяслы. Лои сэтшӧм кад, кор ставӧн ӧтвылысь мӧдісны мӧвпавны — шыбитны корольӧс, власьт вежны. Медсясӧ пещитчис буржуазия.
Король Людовик ХVІ-лы колӧ вӧлі, медым деньга кыськӧ судзӧдны: выль налогъяс лӧсьӧдны, либӧ кыськӧ удждысьны. Позьӧ вӧлі дерт отсӧгла могмӧдчыны дворянство да духовенство дінӧ. Людовик ХVІ шыӧдчыліс отсӧгла, но дворянство да духовенство шуисны, мый «ми важсянь налог эг мынтывлӧ и ӧні ог мынтӧ». Найӧ эз мӧвпавны сетны, а кыйӧдісны босьтны деньга король киысь асьныс. Ӧти туй коли ӧні Людовик ХVІ — ІІІ сословйӧ зептӧ могмӧдчыны: налогъяс ыдждӧдыштны, а медсясӧ удждысьны ростовщикъяслысь сьӧм. Водзджыксӧ кӧ некор ІІІ сословйӧ дінӧ эз шыӧдчывны, ни ӧтпыр эз чукӧстлывны сылысь представительясӧс, — ӧні Людовик ХVІ мӧвпаліс быд сословйӧлысь представительясӧс чукӧртлыны да государственнӧй казнаӧ деньга корсьӧм йылысь сёрнитны.
Татшӧм став сословйӧса представительяслӧн собранньӧ шусис «Генеральнӧй штатӧн». Медым первӧй кык сословйӧӧс повзьӧдыштны налогысь ӧткажитчӧмысь, король нарошнӧ тшӧктіс ІІІ сословйӧысь унджык представительясӧс корны. (ІІІ сословйӧысь — 600 мортӧс, І сословйӧысь — 300, мӧд сословйӧысь 300-ӧс жӧ). Король сословйӧясӧс чукӧртіс сӧмын деньга йылысь сёрнитны, а кор местаяс вылын бӧрйисны депутатъясӧс, ІІІ сословйӧсянь лӧсьӧдчисны власьт босьтны, законъяс вежны, налогъяс чинтыны, права перйыны.
Май 5 лунӧ 1789 воӧ воссис Версаль карын собранньӧ «Генеральнӧй штатъяс». Король зэв сьӧлӧмсяньыс висьталіс кутшӧм тшыгӧм лои деньгаысь, сэсся тшӧктіс юксьыны сословйӧ серти куим пельӧ да тӧлкуйтны, кыдзи мый тась петнысӧ.
Но ІІІ сословйӧса делегатъяс мӧдісны пыксьыны юксьӧмысь. Тӧлкуйтісны сідз, мый коринныд кӧ государственнӧй могъяс йылысь сёрнитны народлысь представительясӧс, — мед лоӧ Народнӧй (национальнӧй) собранньӧ, а эз сословйӧяслӧн собранньӧ, мый сословйӧяс вылӧ тырмас юксьыны. Король мӧдіс силаӧн повзьӧдчыны, грӧзитчис вӧтлыны «Генеральнӧй штатъясӧс». Но ІІІ сословйӧ аснаукӧн асьсӧ явитіс «Национальнӧй собранньӧӧн» да эз торйӧдчы. Мукӧд сословйӧысь представительяс унджыкыс ӧтувтчисны ІІІ сословйӧ дор жӧ. Король силаӧн вӧтлыны эз лысьт, поліс мый Парижса ремесленникъяс, рабочӧйяс да беднота сувтас отсасьны ІІІ сословйӧлы. Корольлы лои миритчыны, но юрысь сылӧн эз петав татшӧм мӧвпъяс, чукӧртны армия да Национальнӧй собранньӧӧс вӧтлыны. Сідзи и лӧсьӧдчис. Но Национальнӧй собранньӧ зэв зіля кутчысис власьт бердӧ; первӧй лунсянь жӧ шуис, мый король оз вермы некутшӧм закон Национальнӧй собранньӧ тшӧктытӧг лэдзны. Король эз и тӧдлы, кыдзи сылысь власьт дзольдӧдыштіс Национальнӧй собранньӧ», корольӧс ас бердас кӧрталіс. Национальнӧй собранньӧ сійӧн смелмис — Парижса беднота вылӧ зэв ыджыд надея вӧлі, мый мӧдас кӧ король кыпӧдчыны салдатъясӧн, отсалас сылы беднота. Корольлы лои быть кывзыны Национальнӧй собранньӧлысь. Но важ пӧрадок эз на быр, корольлӧн сила вӧлі дзоньнасӧн на ас киас.

Народлӧн кыпӧдчӧм. Бастилия пазӧдлӧм

Корольлы лои быть кывзыны Национальнӧй собранньӧлысь, уджавны первойсяньыс собранньӧ тшӧктӧм серти. Собранньӧ повзьӧдліс корольӧс, кывзытӧмысь народӧс кыпӧдны кӧсйис сы вылӧ. Вот мыйла Людовик ХVІ быттьӧкӧ раммыштіс. Но корольлӧн эз вош надея, мый коркӧ да удайтчас жӧ вӧтлыны тайӧ Национальнӧй собранньӧсӧ да «важ пӧрадок» бӧр лӧсьӧдны. Дворяна да духовенство ызйӧдісны корольӧс, медым Национальнӧй собранньӧкӧд ӧдйӧнджык «эштӧдны». Король кӧсйысис дворянстволы, мый Национальнӧй собранньӧ лоӧ вӧтлӧма, революция — помалӧма. Та серти первой лунсянь аддзам, мый король зэв частӧ вуджис кыв, индӧдъяс Национальнӧй собранньӧлысь, мукӧд законъяссӧ сылысь оз кырымав. Национальнӧй собранньӧлы лои зэв ёна видзӧдны король бӧрся, кор король быдторсӧ вермис вӧчны, ас киӧн власьт кутігӧн. Чорыдджыка чирыштны корольӧс Национальнӧй собранньӧ эз на вермы. Став веныс собранньӧ да король костын муніс ӧнӧдз Национальнӧй собранньӧ пыр.
Король видзӧднысӧ быттьӧкӧ вӧлі домалӧма Национальнӧй собранньӧ бердӧ, а збыльысь эз на вӧв некытчӧ домалӧма: став власьтыс, армияыс сы киын на вӧлі. Та серти зэв лӧсьыд вӧлі корольлы вӧчны загӧвӧръяс Парижса массаысь гусьӧн: ачыссӧ корольыс оліс эз Парижын, а Версальын. Юль 1789 воӧ король вайӧдіс 30 сюрс войска Париж бердӧ, медым массаысь мездысьны. Сэсся босьтіс да буржуазиялысь нырнуӧдысь — министр Неккерӧс чӧвтіс. Национальнӧй собранньӧ мӧдіс протестуйтны войска вайӧдӧмысь, Неккерӧс вӧтлӧмысь. Сійӧ гӧгӧрвоис, мый король армия силаӧн кӧсйысьӧ вӧтлыны Национальнӧй собранньӧӧс. Король збоймис, ӧтвет видзис Национальнӧй собранньӧлы, мый «ачыс сійӧ тӧдӧ, мыйла войска вайӧдіс». Лои буржуазиялы революция дорйӧм могысь народлысь сила кыпӧдлыны.
Тшыгъялӧм рабочӧй да ремесленникъяс, водзджыксӧ виччисисны, мый Национальнӧй собранньӧ сетас нянь йылысь закон, донтӧммӧдас нянь, тшыглун бырӧдас. Но виччысьӧм лои дзик прӧста: Национальнӧй собранньӧ та серти немтор эз вӧч. Тшыглун омӧльтчӧдіс олӧм бедноталысь Парижын. Версальын вузасисны еджыд няньӧн, манастыр складъясын няньяс «ружтісны», но нянь сэсь эз вузавлыны, а виччисисны нянь дон кыптӧм — донсялӧм. Татшӧм тшыг кадас сэтчӧ ещӧ кывсис, мый король Неккерӧс чӧвтӧма, войска чукӧртӧма кӧсйысьӧ бырӧдны Национальнӧй собранньӧӧс. Ремесленникъяс да рабочӧйяс, уськӧдчисны ас вӧчӧм шыясӧн ӧружйӧ видзан складъяс, магазинъяс пазӧдлыны юль 13 лунӧ. Грабитісны манастыръясысь нянь складъяс, пазӧдлісны таможня, кӧн Парижӧ вайӧм нянь вылӧ пошлина пукталісны. Юль 14 лунӧ 1789 воӧ уськӧдчисны тюрма Бастилия вылӧ, кӧні вӧлі корольяс важысянь сісьтӧны политикаысь мыждӧм йӧзӧс. Бура тай вӧлі Бастилия нималӧ босьтны позьтӧм крепосьтӧн, революционнӧй масса чорыд кось бӧрын, босьтісны Бастилия, — ставсӧ разисны, стенъяс муыскӧд рӧвняйтісны. Вӧлисти король Бастилия пазӧдлӧм бӧрын повзис да раммыштіс. Учредительнӧй собранньӧ (вежис ассьыс нимсӧ юль 9 лунӧ Национальнӧй собранньӧ) ӧні чорыдджыка вермис кӧртавны корольӧс. Корольлӧн воддза власьт вын вӧлисти чегис.

Увсянь революция кыпӧдчӧ. Буржуазия повзьӧ

Бастилия усьӧм бӧрын революция вожалӧ кык пельӧ. Увсянь кыпӧдчӧ — ыджыдавны заводитӧ вооружённӧй гӧль йӧз. Водз кӧ вӧлі национальнӧй собранньӧ пыр буржуазия колан законъяс чуктӧдӧ, выль пӧрадокъяс лӧсьӧдӧ, ӧні выль пӧрадокъяс чуктӧдісны вооружённӧй сила пыр массаыс. Парижын революциялӧн сила лои Парижса рабочӧй, ремесленник да посни буржуазия киын. Бастилия пазӧдлӧм бӧрын, революция ӧзйис мукӧд каръясын, деревняясын тшӧтш. Мукӧд карса буржуазия бырӧдісны власьт король чиновникъяслысь да вӧчисны «городскӧй думаяс», кытчӧ бӧрйисны веськӧдлыны, важ чиновникъяс пыдди, буржуазия да купеч дор сулалысь йӧзӧс.
Сідз жӧ деревняясын кыптіс крестьянаяслӧн восстанньӧяс 14 юль бӧрын. Национальнӧй собранньӧ крестьяна йылысь муяс, налогъяс йылысь — немтор эз вӧч. Крестьяналы кор юӧр воис, мый Бастилия жугӧдлӧмаӧсь Парижын, корольӧс вермӧмаӧсь, — мӧдісны сэк дворяналы важ водзӧсъяс косӧдавны, домъяс (замокъяс) налысь сотавны, видз-муяс мырддявны да юклыны ас костын. Буржуазия да учредительнӧй собранньӧ повзисны, мый народ кыпӧдчис карын и деревняясын, революция вывті пыдысянь босьтчис, вермас став завоеванньӧяссӧ буржуазиялысь муткыртны мӧдар бок вылас. Буржуазия ӧні увса революцияысь ёнджыка поліс, король переворот дорысь на ёнджыка, быд ногыс зілис увса кыптан революцияӧс сувтӧдны, мед эськӧн бедноталӧн, революция эз жӧ имит, эз жӧ вӧрзьӧд буржуазиялысь собственносьтсӧ. Та вӧсна буржуазия организуйтіс, ас пиысь «национальнӧй гвардия» собственносьт, ассьыс завоеванньӧяссӧ видзӧм могысь, кытчӧ босьтісны сӧмын буржуазия дор сулалысь йӧзӧс, медым аснаукӧн крестьяна видз-му эз юклыны, учредительнӧй собранньӧ август 3 лун 1789 воӧ лэдзис закон, мый аснаукӧн му-видз мырддялӧм крестьяналӧн мунӧ законъяслы паныд, водзӧ кӧ крестьяна мӧдасны аснаукасьны, — военнӧй силаӧн лоӧ восстанньӧ дугӧдӧма. Но тайӧ закон ёнджыка ӧзтіс революциясӧ: крестьяналӧн восстанньӧяс медбӧрын сэтшӧма паськавны мӧдіс, сэтшӧма повзьӧдіс правительствоӧс, мый учредительнӧй собранньӧлы лои тэрмасьны крестьяна йылысь да муяс йылысь выль закон гижны. Август 11 лунӧ 1789 воӧ петіс сэтшӧм закон, мый крестьянин вермас мынтӧдчыны жмитан повинносьтъясысь, десятинаысь, петны ас вӧля вылӧ, сӧмын колӧ деньгаӧн мынтысьны тайӧ повинносьтъясысь.
Учредительнӧй собранньӧ чорыдджыка увса революция вылӧ уськӧдчыны эз на лысьт, кор дворянакӧд король грӧзитчис лунысь-лун. Сентябр тӧлысьын, кор корольлы вайисны кырымавны феодальнӧй повинносьтъяс бырӧдӧм йылысь закон, король шуис: «ог кӧсйы рӧзӧритны ассьым дворянство да духовенствоӧс». Закон эз кырымав Учредительнӧй собранньӧлысь.
Октябр 1 лунӧ король бара чукӧртіс войска Учредительнӧй собранньӧӧс вӧтлӧм могысь да Парижса беднотаӧс «раммӧдыштны камандуйтӧмысь». Учредительнӧй собранньӧ — власьт гырысь буржуазиялӧн, бара отсӧг вылӧ корис Парижса массаӧс. Октябр 5 лунӧ 1789 воӧ, кор кывсис массалы корольлӧн мӧвпъяс да войскаӧн Учредительнӧй собранньӧ вылӧ грӧзитчӧм, парижса беднота нывбабаяскӧд ӧтвылысь уськӧдчисны Версальӧ, босьтісны сэтысь корольӧс семьянас и национальнӧй собранньӧӧс тшӧтш да вуджӧдісны силаӧн Парижӧ. Версальӧ кольӧмӧн король быдторсӧ вермис вӧчны масса контролируйттӧг. Сійӧн Людовикӧс вуджӧдісны Парижӧ, мед эз вермы гусьӧн немтор вӧчны, мед став уджыс сылӧн вӧлі масса син водзын.

Буржуазиялӧн права да власьт

Буржуазия, власьт бердӧ воӧм бӧрти, гижис ассьыс права. Тайӧ вӧлі гижӧма «Декларация прав человека и гражданина» нима буржуазнӧй манифестын. Декларация петкӧдлӧ выль буржуазнӧй государстволысь принципъяс: «Свобода, равенство и братство». «Быдсӧн свободнӧй йӧзӧн чужӧ му вылӧ, сійӧ свобода некод оз вермы мырддьыны», «Государство власьт вермас лоны народлӧн ас киас сӧмын, король дӧвереннӧй морт — народлӧн пуктӧм». «Народлысь свобода личкӧмысь народ вермӧ кыпӧдчыны». Тайӧ декларацияын «свобода, равенство, братство» — буржуазнӧй обществолы, буржуазия собственносьтлы туй восьтіс сӧмын, а эз рабочӧйлы да гӧль крестьянинлы.
1791 воӧ Учредительнӧй собранньӧ лӧсьӧдіс буржуазнӧй конституция. Тайӧ конституцияӧн бырӧдіс «важ пӧрадоксӧ», дворянстволысь да духовенстволысь ыджыдалан правасӧ чинтіс, лӧсьӧдіс государственнӧй власьт, государственнӧй строй буржуазия могъяс серти.
Тайӧ конституция серти:
1. Воддза пӧрадок дырся торйӧ-пельӧ графствояс вылӧ да герцогствояс вылӧ юксьӧм вӧлі бырӧдӧма. Сідз жӧ пытшкӧсса таможняяс обласьтъяс костын, буржуазиялы вузасьны-тӧргуйтны мешайтчысь тор — вӧлі бырӧдӧма. Та пыдди Франция вӧлі пӧртӧма ӧтик государствоӧ да юклӧма олысь лыд серти 83 департамент (губерня, ми ног кӧ) вылӧ. Быд департаментын власьт бӧрйыссьӧм (буржуазия пӧвстысь дерт).
2. Суддяяс ставыс лоины бӧрйӧм йӧз.
3. Сословйӧяс бырӧдӧма вӧлі.
4. Власьт-закон лӧсьӧдӧм урчитӧма бӧрйыссьӧм парламентлы. Король эз вермы вуджны парламентлысь кыв.
5. Цеховӧй законъяс, кодъяс соралісны буржуазнӧй промышленносьтлы, лои тшӧтш бырӧдӧма.
6. Бӧрйысьны вермисны сӧмын сэтшӧм йӧз, код мынтӧ налог куим лунъя уджалан дон мында. «Городскӧй думаӧ» вермис бӧрйыссьыны сэтшӧм йӧз, код мынтӧ налог 10 уджалан лунъя нажӧтка дон мында. Национальнӧй собранньӧӧ конституция серти вермисны веськавны сэтшӧм йӧз, кодлӧн эм видз-му собственносьт да мынтӧ налог 54 франкысь не этшаджык. Та серти позьӧ гӧгӧрвоны, коді вермис бӧрйыны да бӧрйыссьыны департаментъясӧ да Учредительнӧй собранньӧӧ 91 вося конституция серти. Тайӧ жӧ конституцияыс петкӧдлӧ, кутшӧм «свобода, равенство да братство» сетіс буржуазия рабочӧйлы, ремесленникъяслы да гӧль крестьянинлы.
Ньӧти абу дивӧ, мый Учредительнӧй собранньӧӧ веськалісны сӧмын буржуазиялӧн представительяс, а сідз жӧ став 83 департаментъясас дзоньнасӧн вӧліны буржуазиялӧн представительяс.

УЧРЕДИТЕЛЬНӦЙ СОБРАННЬӦЛӦН УДЖ. 

Мый сетіс Учредительнӧй собранньӧ крестьянинлы

Ми нин водзджык висьталім, мый Учредительнӧй собранньӧ пыр власьт шеді промышленнӧй буржуазиялы, гырысь купечьяслы. Первой воськовсяньыс Учредительнӧй собранньӧ мӧдіс нуӧдны сэтшӧм политика: 1) медым ассьыс завоеванньӧяс видзны, 2) бырӧдны контрреволюциялысь (дворянстволысь, духовенстволысь) сила, 3) видзны увсянь (беднота) революция кыптӧмысь. Тайӧ куим мог гӧгӧрыс став уджыс кыссис Учредительнӧй собранньӧлӧн.
Сеньориальнӧй повинносьтъяс вӧлі колӧ бырӧдны, медым дворянстволысь вын тайӧн чегны, но Учредительнӧй собранньӧ тадз тӧлкуйтіс, мый тайӧн вын чегӧ аслас буржуазиялӧн тшӧтш, сы вӧсна, мый рӧзӧритчысь помещикъяс сеньориальнӧй правасӧ унджыкыс вузавны вевъялісны буржуазиялы аслыс. Ӧні тайӧ инмис буржуазия зептӧ. Учредительнӧй собранньӧ лэдзис декрет сэтшӧмӧс, мый крестьянин вермас мынтӧдчыны повинносьтъясысь, деньгаӧн кӧ ставсьыс мынтысяс повинносьтъяс пыддиыс, ладмӧдчыны та йылысь крестьяналы помещикъяскӧд ас костаныс. Общиннӧй, мырддьӧм муяс йылысь Учредительнӧй собранньӧ урчитіс, медым крестьяна аснаукӧн эз босьтавны, а документ ваясны, мый налӧн вӧвлӧма да судӧн босьтӧны. Сідз помещиклӧн мырддьӧм общиннӧй муяс эз шедны бӧр крестьяналы Учредительнӧй собранньӧ дырйи. Крестьянинлы му-видз сетӧм пыдди, Учредительнӧй собранньӧ сувтіс помещикъяс дор.
Дон вылӧ эз вермыны мынтӧдчыны крестьяна феодальнӧй повинносьтъясысь, колӧ вӧлі ӧтпырйысьӧн ставсьыс мынтысьны. Общиннӧй му-видз (вӧр, пӧскӧтина) коли помещик киын на. Со мыйла крестьянаяслӧн бунтъяс эз дугдыны Учредительнӧй собранньӧ дырйи. Крестьяна мӧдісны аснаукӧн, силаӧн босьтавны видз-муяс, помещиклысь мырддявны. 1790–91 воясӧ Учредительнӧй собранньӧ быд муниципалитетӧ сетіс приказ «крестьяна кӧ беспӧрадок мӧдасны вӧчны, му-видз аснаукӧн босьтавны, — вооружённӧй силаӧн лӧсьӧдны законнӧй пӧрадок». Вот кыдз Учредительнӧй собранньӧ крестьянинлысь олӧм «бурмӧдіс» да «кокньӧдіс». Унджык налогыс вӧлі важ моз кольӧма крестьянин мыш вылӧ бара.

Кутшӧма Учредительнӧй собранньӧ рабочӧйяслысь олӧм «бурмӧдіс»

1791 воӧ плӧтникъяс да каменщикъяс вӧчисны стачка. Учредительнӧй собранньӧӧс зэв ёна чуймӧдіс тайӧ «организованнӧй стачка». Стачкаяс рабочӧйлӧн инмисны буржуазиялы зептӧ, барышъясӧ. Учредительнӧй собранньӧ ыстіс ассьыс депутат Ле Шапельеӧс тайӧ делӧ кузьта тӧдмасьны. Шапелье доклад кузьта учредительнӧй собранньӧ гижис закон, медым некутшӧм стачкаяс, собранньӧяс, союзъяс рабочӧйяс эз лысьтны вӧчны. Стачкаясысь, рабочӧй организацияясысь, чорыда судитны урчитіс выль закон. Тайӧ законсӧ рабочӧйяс нимтісны «Ле Шапелье законӧн». Ле Шапелье закон петкӧдлӧ, кыдзи учредительнӧй собранньӧ бурмӧдіс олӧм рабочӧйяслысь.

Духовенстволы паныд законъяс

1. Медым духовенстволысь, кыдз важ пӧрадок дор сулалысь класслысь, вын кыдзкӧ чегны, — учредительнӧй собранньӧ август 12 лунӧ 1789 воӧ бырӧдіс «десятина» нима налог, кодӧс вичкояс босьтлісны быд во — дасӧд пайсӧ крестьянин урожайсьыс.
2. Кыдз нин водз вӧлі висьталӧма, мый государственнӧй казнаын доходъяс эз тырмыны, медым доход буржуазнӧй учредительнӧй собранньӧлы казнаӧ ыдждӧдны, а мӧд кӧ ногӧн контрреволюционнӧй духовенстволысь эбӧс бырӧдны — учредительнӧй собранньӧ декабр 2 лунӧ 1789 воӧ лэдзис закон — мырддьыны вичкояслысь, духовенстволысь видз-муяс. Тайӧ видз-муяссӧ учредительнӧй собранньӧ вузавліс, мый позьӧ донӧнджык. Унджык тайӧ муясыс веськалісны буржуазия да озыр йӧз киӧ, а эз гӧль крестьянин киӧ, кодлы ньӧбны лои немтор вылӧ.
3. Водзӧ кежлӧ собранньӧ урчитіс, мед попъясӧс приходъяс асьныс бӧрйисны. Вотчинаяс да «десятина» пыдди, попъясӧс вӧлі пуксьӧдӧма жалӧванньӧ вылӧ.
4. Гырысь духовнӧй чинъяслысь (епископъяслысь да кардиналъяслысь) дзонь губерня ыджда вотчинаяс и став важ правасӧ веськӧдлыны, судитны ас приходъясӧн — вӧлі мырддьӧма жӧ. Налысь вотчинаяс вӧлі сюйӧма 83 департамента юклӧм системаӧ. Тадзи буржуазия вын чегис контрреволюционнӧй духовенстволысь.

Контрреволюциялӧн уджалӧм да корольлӧн пышйӧм

Тадзи буржуазиялӧн власьт — учредительнӧй собранньӧ — жугӧдіс «важ пӧрадок» Францияысь, вештіс воддза сословйӧясӧс власьт дорысь да буржуазия могъяс серти законъяс лӧсьӧдіс. Но такӧд тшӧтш некор эз вермы вунӧдны, мый увсянь (бедноталӧн, посни буржуазиялӧн) вермас революция кыпавны, таысь ковмис мездысьны. Вывті ыджыд революционносьт учредительнӧй собранньӧ ассьыс эз петкӧдлы.
Дворянство да духовенство, кодлы эз во сьӧлӧм вылӧ выль пӧрадокыс, пышйисны заграничаӧ да чукӧртчисны гранича гӧгӧрӧ, медым силаӧн кыпӧдчыны да важ 1789 воясӧдз кодь жӧ пӧрадок бӧр лӧсьӧдны. Сідз жӧ мӧвпаліс король, кыйӧдны бурджык кад да войска силаӧн бырӧдны выль пӧрадок, конституция. 1789 воӧ гожӧмын семьянас и быдсӧн пышйис Людовик ХVІ Парижысь войвыв гранича дорлань, кӧні вӧлі чукӧртӧма дворяналӧн войска. Но корольлысь пышйӧм казялісны, туй вывсяньыс бӧр косӧдісны сійӧс.
Кор Парижса бедноталы кывсис корольлӧн измена да пышйыны мӧдӧдчылӧм, бара кыптісны восстанньӧяс.
Но Учредительнӧй собранньӧ корольӧс эз сет народлы, явитіс, мый сійӧс мырдӧн пышйӧдны мӧдлӧмаӧсь, а абу ас вӧлясьыс. Парижса масса эз веритчы та вылӧ. Юль 17 лунӧ 1791 воын зэв ыджыд демонстрация чукӧртчис Марсово поле вылын Парижын, корольӧс судӧ сетӧм йылысь прошенньӧ кырымавны. Буржуазиялӧн «национальнӧй гвардия», Учредительнӧй собранньӧ тшӧктӧм серти, лыйлӧмӧн демонстрация разӧдіс. Тайӧ — медводдза люкасьӧм революционнӧй массалӧн Учредительнӧй собранньӧкӧд. Увсянь революция ӧзтысьяслы, посни буржуазиялы да беднота нырнуӧдысьяслы: Маратлы да Дантонлы лои дзебсясьӧмӧн овны Парижын. Сэтшӧм туй вылӧ медбӧрын петіс учредительнӧй собранньӧ.

Партияяс Учредительнӧй собранньӧ дырйи

Учредительнӧй собранньӧын партияяс вылӧ торъялӧм ёна эз тӧдчы. Депутатъяс радейтісны ошйысьны, мый найӧ некутшӧм партия дор оз сулавны. Но партияяс вӧліны. Налӧн уджыс медсясӧ муніс клубъяс пыр.
1. Медвеськыдвыв кыскысь, король дор сулалысь партия, «важ пӧрадоклань» кыскысь — шусис сійӧ «Фельянъясӧн». Налӧн вӧлі асланыс клуб — «Фельянъяс».
2. Шӧр партия «конституционалистъяс-монархистъяс» окотитіс лӧсьӧдны Францияӧ конституцияӧн домӧм монархия. Тайӧяс жӧ гижисны «1791 вося конституция». Налӧн бара жӧ асланыс вӧлі торъя клуб — «клуб 1789 во» нима. Тайӧ вӧлі гырысь буржуазиялӧн клуб.
3. Корольтӧм власьт вӧсна вермасьысьяс республика дор сулалысь йӧз, чукӧртчисны «якобинскӧй клуб» гӧгӧр. Тайӧ вӧлі медыджыд. Ёнмыны заводитчис король пышйылӧм бӧрын медсясӧ. 1791 воӧ нин Якобинскӧй клублӧн вӧлі 406 отделенньӧ мукӧд каръясын. Татчӧ медсясӧ кыскаліс посни буржуазия.
4. Парижын жӧ, ещӧ чорыда шуйгавыв кыскысь революционнӧй массалӧн, вӧлі асланыс клуб — «Кордельеръяс». Татчӧ медсясӧ организуйтчисны: рабочӧйяс, рӧзӧритчӧм ремесленникъяс, пӧгибӧ, тшыгӧмӧ воӧм йӧзъяс. Но тайӧ клуб Учредительнӧй собранньӧ дырйи эз на вӧв вывті вына.
Тайӧ клубъяс гӧгӧр муніс массалӧн, партияяслӧн политика йылысь, восстанньӧяс йылысь сёрнияс. Тані жӧ, тайӧ клубъяс пырыс, партияяс нырнуӧдісны масса выступайтӧмъясӧн, переворотъясӧн Парижын.

ЮАСЯНЪЯС:

1. Коді вӧлі ыджыдалысь класс Францияын 1789 воясӧдз?
2. Кыдзи вӧлі пукталӧма налогъяс 1789 воӧдз и кыдзи налогъяс перйисны?
3. Кутшӧм вӧлі крестьянинлӧн олӧм-вылӧм. Мый жмитіс крестьянинӧс медсясӧ?
4. Кутшӧм нога вӧлі промышленносьт, мыйла ХVІІІ нэм джынйын промышленносьт бӧрӧ колис Англия серти?
5. Мый дзугис промышленниклы да купечлы быдмыны 1789 воӧдз?
6. Кутшӧм вӧлі олӧм-вылӧм духовенстволӧн да дворянстволӧн 1789 воӧдз и кысь налы локтіс докодъяс?
7. Кыдз вермис крестьянинлӧн омӧль олӧм кутны промышленносьт кыптӧмысь?
8. Кыдз колӧ гӧгӧрвоны сословйӧяс вылӧ юксьӧм?
9. Кутшӧм вӧлі ӧткодь могъяс и кутшӧм торъя могъяс ІІІ сословйӧса группаяслӧн?
10. Кыдзи вӧлі организуйтӧма власьт Францияын 1789 воӧдз. Мыйла буржуазиялы тайӧ власьт эз шогмы, кутшӧм сы ног колӧ вӧлі власьт?
11. Кыдзи некымын кылӧн висьтавны, мый сэтшӧмыс важ пӧрадокыс?
12. Кутшӧм вӧлі олӧм-вылӧм карса ремесленникъяслӧн, рабочӧйяслӧн да интеллигенциялӧн. Мыйла найӧ Революция бердӧ кутчысисны?
13. Мыйла революция артмӧм 1789 воӧ лои быть?
14. Мыйла король некор эз чукӧстлыв ІІІ сословйӧӧс водзджыксӧ, а 1789 воӧ ачыс чукӧртіс?
15. Кыдзи видзӧдісны король дворянствокӧд «Генеральнӧй штатъяс» вылӧ; кыдз мӧвпалісны депутатъяс ІІІ сословйӧысь та вылӧ?
16. Мыйла сэтшӧм повтӧма ІІІ сословйӧса депутатъяс сёрнитісны да корольлысь власьт дзольдӧдны лӧсьӧдчисны?
17. Кыдзи артмис Генеральнӧй Штатъясысь «Национальнӧй», а сэсся «Учредительнӧй собранньӧыс?»
18. Кутшӧм помкаяс вӧліны Бастилия пазӧдлыны да корольӧс Версальысь силаӧн Парижӧ вайӧдӧмлы. Код тайӧ революция вӧчис?
19. Мый вӧчис Учредительнӧй собранньӧ духовенстволысь да корольлысь вын чегӧм серти?
20. Кыдз колӧ гӧгӧрвоны и кодлы пӧльзасӧ вайис «Декларация прав» да «91 вося конституция?»
21. Ёна-ӧ тӧждысис «Учредительнӧй собранньӧ» крестьяна вӧсна да рабочӧй вӧсна?
22. Кутшӧм вӧлі корольлӧн дворянствокӧд планъяс?
23. Сӧмын-ӧ корольлӧн переворот вӧчӧм повзьӧдліс буржуазияӧс?
24. Кутшӧм партияяс, клубъяс вӧвліны Учредительнӧй собранньӧ дырйи?
25. Кыдзи колӧ гӧгӧрвоны «Марсово поле» вылын демонстрация лыйлӧм. Коді кодӧс лыйліс?

ЗАКОНОДАТЕЛЬНӦЙ СОБРАННЬӦСЯНЬ ДИРЕКТОРИЯӦДЗ

Законодательнӧй собранньӧ

1789 восянь 1791 воӧдз Францияын государствоӧн правитіс Национальнӧй да Учредительнӧй собранньӧ. 1791 воӧ Учредительнӧй собранньӧ примитіс буржуазнӧй государстволы конституция да бӧрйис ас пыддиыс Законодательнӧй собранньӧ. Учредительнӧй собранньӧ бӧр шуис кольны корольӧ Людовик ХVІ-ӧс, но неуна важ власьтсӧ сылысь чинтіс выль конституциянас. Король кӧсйис тайӧ конституция сертиыс правитны, буржуазия могъяс вӧсна сулавны. Учредительнӧй собранньӧ корольлысь удж контролируйтӧм могысь бӧрйис выборнӧй представительяс пиысь «Законодательнӧй собранньӧ», кодлы вӧлі урчитӧма буржуазнӧй законъяс вӧчны, буржуазиялысь революция завоеванньӧяс видзны дворянство да духовенство кыпӧдчӧмысь. Корольлы Учредительнӧй собранньӧ урчитіс, мед сійӧ уджаліс, законъяс гижис Законодательнӧй собранньӧ тшӧктӧм серти. Корольӧс лои подчинитӧма Законодательнӧй собранньӧлы. Выль законъяс гижны, налогъяс ӧктыны король вермис сӧмын Законодательнӧй собранньӧ тшӧктӧм серти. Тадзи Францияын артмис буржуазнӧй конституция подула монархия. Законодательнӧй собранньӧын пукалісны представительяс медгырысь промышленникъяслӧн да медгырысь купечьяслӧн, гижисны-лӧсьӧдісны ас ногныс колан законъяс. Тайӧ Законодательнӧй собранньӧас веськалісны сӧмын 3 депутат крестьянасянь да 4 ремесленникъяссянь. Та вӧсна посни буржуазиялӧн вӧлі ичӧт сила Законодательнӧй собранньӧын. Законодательнӧй собранньӧын нырнуӧдісны медсясӧ кык гырысьджык партия. Жирондистъяс, кодъяс вӧліны промышленникъяслӧн да гырысь купечьяслӧн партия, нырнуӧдісны сідзи, мед вӧлі буржуазиялы сетӧма быдмыны ыджыд вӧля, монархия пыдди мед вӧлі буржуазнӧй республика, медым война пыр ыдждӧдны Франциялысь граничасӧ да промышленник, купеч тӧварлы паськыдджык туй восьтны. Мӧд партиялӧн ним вӧлі «Фельянъяс». Найӧ сулалісны банкиръяс дор, няньӧн вузасьысь гырысь купечьяс дор да спекулянтъяс дор. Фельянъяс полісны республикаысь, кыскысисны быд ног, мед бӧр лоис Францияын монархия формаа власьт (король).
Мелкӧй буржуазиялӧн партияысь нырнуӧдысьяс эз веськавны Законодательнӧй собранньӧӧ. Но и посни буржуазиялӧн зэв ёна нималісны нин веськӧдлысьяс (вождьяс), сӧмын найӧ правительство бердын эз пукавны, а веськӧдлісны Якобинскӧй клубсянь.
Мелкӧй буржуазия первой лунъяссянь гӧгӧрвоис, мый Законодательнӧй собранньӧ пыр гырысь буржуазия власьт бердӧ вужъясис, посни буржуазиялы революцияысь немтор эз сюр.
Каръясын мӧдісны кыпавны бара восстанньӧяс тшыгла да дона нянь вӧсна. Няньӧн вузасьысьяс «чегисны» гырысь донъяс нянь вылӧ, лунысь-лун нянь дон лэптісны. Тайӧ дерт медся чорыда инмис карса гӧль войтырлы. Крестьяна сідз жӧ заводитісны бунтуйтчыны, кор муяс эз шед на киӧ, а налогъяс ёнджыка ыдждісны. Крестьянин петіс помещиклы паныд, скӧраліс сідз жӧ Законодательнӧй собранньӧӧ сюйсьӧм буржуазия вылӧ. Та вӧсна революция, Законодательнӧй собранньӧӧ бӧрйысьӧм мысти, эз помась, а водзлань пырис. Гырысь буржуазиялы кӧ власьт сюри ас киӧ да революция помасис сылӧн, посни буржуазия тайӧ революция пыр эз вермы на немтор чуктӧдны. Сылӧн революция вӧлисти на мӧдіс заводитчыны.

Война заводитчӧм

Олӧм посни буржуазиялӧн и Парижса бедноталӧн лунысь-лун омӧльтчис. Законодательнӧй собранньӧ немтор эз вермы сетны бедноталы. Массалӧн мӧдіс кыптыны революционнӧй мӧвпъяс — Законодательнӧй собранньӧӧс вӧтлыны да власьт босьтны ас киас, медся нин ёна революционнӧй массаӧс татшӧмтор вылӧ чуймӧдісны Якобинскӧй клубсянь Марат, Робеспьер да Дантон. Законодательнӧй собранньӧ мырсис, медым массаӧс пӧръявны, соравны революция вӧчӧмысь, мӧд туй вылӧ веськӧдны революциялысь вын: война мӧвпаліс панны мукӧд государствояскӧд, медым увсянь кыптан революциялысь вын чегны дай кутшӧмсюрӧ выль рынокъяс кыськӧ сӧрвитны буржуазиялы вылӧ. Тадзи тӧлкуйтісны жирондистъяс Законодательнӧй собранньӧын.
Король Людовик ХVІ да монархистъяслӧн партия, фельянъяс, мӧвпалісны война пыр чегны революциялысь сила, важ пӧрадок бӧр лӧсьӧдны Францияын, кутшӧм вӧлі 1789 воясӧдз. Король зэв чорыда мӧвпаліс, мый тайӧ войнаын Европаса государствояс отсаласны революция пӧдтыны, сэк позяс вӧтлыны Законодательнӧй собранньӧсӧ, став воштӧм власьтсӧ бӧр ас киӧ босьтны Людовик ХVІ-лы. Тайӧ войнаӧ лӧсьӧдчисны медсясӧ правительствосянь. Тан вӧлі кык партиялӧн торъя могъяс пуктӧма, но кыкнан могыс ӧтмоз войнаӧдз вайӧдіс Францияӧс.
Революция воясӧ Францияысь заграничаӧ пышйӧм дворянство да духовенство мӧдісны быд ног кыпӧдны Европаса государствоысь саръясӧс да корольясӧс войскаӧн Франция вылӧ. — Тайӧ революция позйыс зэв чорыда повзьӧдліс мукӧд государствоса европаса саръясӧс, эз жӧ мед эськӧн революция позйысь лэбзьы мукӧд государствоясӧ тшӧтш. Вот мыйла став Европаса саръяслӧн лӧгныс петіс Францияса революция вылӧ.
1792 воӧ медвойдӧр кыпӧдчис войнаӧн Франция вылӧ Австрия. Вывті нин чорыда дворянство да духовенство зыньгисны Австрияса императорлы войнаӧн кыпӧдчыны. Законодательнӧй собранньӧ водзджык ачыс война вылӧ петіс Австриякӧд. Но тайӧ войнаӧ некутшӧма эз вӧв водзвыв лӧсьӧдчӧма. Став армияыс вӧлі важ генералъяс киын, кодъяс сулалісны король дор. Главнокомандующӧяс вӧлі пуктӧма король дор сулалысьӧс жӧ генерал Лафаетӧс. Австрияса войска ӧтувтчисны Францияысь пышйӧм дворянствокӧд да зэв яра мӧдіс пырны Францияӧ. Армия Франциялысь некымынысь вермисны. Король дор сулалысь генералъяс дзонь армияӧн сетчисны тыштӧг Австриялы. Лунысь-лун, лёкысь-лёк юӧръяс вайисны фронт вылысь. Король радліс, мый Франциялысь армия вермӧны — ёнджыка смелмис, Законодательнӧй собранньӧлысь дзикӧдз эз мӧд кывзыны. Кор Законодательнӧй собранньӧ лӧсьӧдіс закон, мый колӧ 20 сюрс лыда доброволеч армия лӧсьӧдны Парижса йӧзысь да судӧ сетны став духовенствоӧс, кодъяс революция законъяс эз признайтны, король татшӧм закон эз кырымав, а косявліс. Та бӧрти босьтіс да ставсӧ жирондистъяс пӧвстысь бӧрйӧм министръясӧс вӧтліс да «фельянъяс» пӧвстысь пукталіс министръясӧс.
Парижса революция дор сулалысь беднота гӧгӧрвоны мӧдіс, да и Законодательнӧй собранньӧын зэв бура гӧгӧрвоисны, мый король кӧсйӧ переворот вӧчны.
Главнокомандующӧй Лафает грӧзитіс Законодательнӧй собранньӧлы армияӧн: мӧдӧдчыліс армияӧн Париж вылӧ, но эз удайтчы сӧмын.

Выль революция кыптӧм

Париж вӧлі юклӧма ещӧ водзджык на 48 избирательнӧй округъясӧ. Найӧ, мӧд ногӧн кӧ, шусисны «секцияясӧн». Секцияяс комитет пыр нырнуӧдісны ремесленникъяс, рабочӧйяс. Тайӧ секцияяслӧн вӧлі зэв ыджыд революционнӧй значенньӧ, унджык восстанньӧыс секцияяс вынӧн артмисны. Секцияясӧ бӧрйӧм комиссаръяс (веськӧдлысьяс) зэв ыджыд авторитетаӧсь вӧліны революционнӧй масса водзын. Кор король мӧвпыштіс переворот вӧчны да Законодательнӧй собранньӧӧс вӧтлыны, став Парижса секцияяс ыджыд демонстрация вӧчисны король двореч дорын. Позис дерт жирондист партиялы тайӧ демонстрация дырйи корольӧс прамӧйджыка чирыштны, но найӧ асьныс водзджык повзисны демонстрацияысь, мый тась вермас революция кыптыны, и мӧдісны ӧлӧдны массаӧс демонстрацияысь. Демонстрация эз удайтчы. Король нӧшта на смелмис да переворот вылӧ лӧсьӧдчис, выльысь-выль заговоръяс вӧчаліс да мукӧд государствоясӧс отсӧг вылӧ чуксаліс. 1791 воын нин король семьянас мӧдӧдчыліс пышйыны заграничаӧ, кӧн вӧлі контрреволюционнӧй армия лӧсьӧдӧма. 1792 воын корольлӧн йӧзасис став мукӧд государствокӧд письмӧасьӧмыс да революция вузалан политикаыс. Парижса секцияяс мӧдісны ёнджыка революционизируйтчыны. Якобинскӧй клубын нырнуӧдысьяс: Марат, Дантон, Робеспьер корисны кыпӧдчыны силаӧн Законодательнӧй собранньӧ вылӧ да король вылӧ. Август заводитчигӧн 30 парижса секция гижисны Законодательнӧй собранньӧлы, «медым пырысь-пыр корольӧс чӧвтны да мыждыны, кыдз контрреволюционерӧс». Секцияяс грӧзитчисны, оз кӧ тадз вӧч Законодательнӧй собранньӧ, революция кыпӧдны Законодательнӧй собранньӧса депутатъяс, корольӧс мыждӧм пыдди, видзисны сійӧ, а король лунысь-лун измена измена вылӧ вӧчис.

Август 9–10-ӧд лунся революция (1792 воын)

Тайӧ кадӧ Париж пыр прӧйдитісны зэв уна доброволечьяс, кодъяс ас вӧляӧн мунісны война вылӧ, революция мездыны врагъясысь, найӧ шусисны «федератъясӧн».
Август 9-ӧд лунӧ 1792 воын 2 сюрс федератъяс Парижса 38 секциякӧд кыпӧдчисны. Босьтісны Парижысь «городскӧй дума» да организуйтісны сы пыдди «Парижса коммуна» секцияса комиссаръясысь. Август 10-ӧд лунӧ вооружитчӧм Парижса секцияяс да федератъяс уськӧдчисны король двореч дорӧ. Заводитчис тыш 5000 морт уси ӧтар-мӧдарсяньыс. Король пышйис да дзебсис Законодательнӧй собранньӧ борд улӧ. Революционнӧй масса повзьӧдіс медбӧрын Законодательнӧй собранньӧӧс. Парижса коммуна корис бырӧдны: 1) 1791 вося буржуазнӧй конституция; 2) корольӧс чӧвтны да судитны; 3) Законодательнӧй собранньӧ пыдди Конвент нима власьт лӧсьӧдны, медым быдӧн вермисны бӧрйысьны, а эз сӧмын медгырысь буржуазия воддза моз командуйт. Парижса коммунаӧ, кодӧс организуйтісны август 9-ӧд лунӧ, пырисны 90 комиссар — Парижса секцияясысь представительяс. Татчӧ тшӧтш веськалісны посни буржуазиялӧн вождьяс и Робеспьер, татчӧ жӧ веськалі и Марат тшӧтш. Кор кывсис тайӧ переворот йылысь армияӧдз, сылӧн революционнӧй настроенньӧ ёна кыптіс, мый контрреволюциялысь войска бӧрыньтны мӧдіс.
Август 10-ӧд лунся восстанньӧ массалӧн помӧдз чегсьӧдіс Законодательнӧй собранньӧӧс. Людовикӧс лои чӧвтны корольысь. Собранньӧ мӧд лунас жӧ лэдзис закон, мый «национальнӧй гвардияӧ» быдӧнлы позьӧ гижсьыны. Сентябр 21-ӧд лунын мунісны выборъяс. Законодательнӧй собранньӧ пыдди бӧрйисны выль власьт — «Конвент. Но Конвентӧ бара веськалісны медсясӧ жирондистъяс. Унджык министръясыс лоины жирондист партияысь.

Кутшӧм партияяс пукалісны Конвентын

Конвентын медводдза лунсяньыс бергӧдлісны куим партия: «Жиронда», «Монтань» — найӧ жӧ и «монтаньяр-якобинечьясӧн» шусисны, и коймӧд — «Нюр». Жирондистъяс йылысь нин водз вӧлі висьталӧма, мый найӧ нырнуӧдісны медся гырысь буржуазиясянь. Законъяс перйисны гырысь капиталистъяслы кивыв. «Монтань» либӧ «монтаньяр-якобинечьясӧн» вӧлі партия посни буржуазиялӧн: ремесленникъяслӧн, лавочникъяслӧн, посниджык сорт тӧргӧвечьяслӧн.
«Нюрын» пукалісны война воясӧ кыптӧм, озырмӧм йӧз. Первойсяньыс «Нюрлӧн» аслас нырвизь эз сэтшӧма чеччы синмӧ: либӧ жирондистъяслань, либӧ «Монтаньлань» катласисны, кодарас ыджыдджык силаыс вӧлі, сэтчань «Нюр» ассьыс гӧлӧс сетіс.
Монтаньяръяс партияӧн веськӧдлісны Марат, Робеспьер да Дантон. Налӧн агитация нуӧданіныс вӧлі «Якобинскӧй клубын». Татшӧм якобинскӧй клубъяс вӧліны эз сӧмын Парижын, но и мукӧд каръясын тшӧтш. Медводдза воськовъяссянь жӧ «Монтань» да «Жиронда» костын лои гырысь споръяс да эз и вермы лоны некыдз спортӧг да разноглассьӧтӧг. Кык класслӧн партияяс, дерт, эз вермыны некыдз ӧти кывйӧ воны. «Монтаньлӧн» представительяс корисны Конвентлысь судитны да казнитны король Людовик ХVІ-ӧс кыдз изменникӧс. Жирондистъяс пыксисны быд ног, мӧвпалісны видзны корольысь юр. Медым кыдзкӧ кадсӧ нюжӧдны, жирондист депутатъяс шуисны, мый король йылысь колӧ народлысь юавны, мый масса шуас.
Тадз мӧвпалісны жирондистъяс корольӧс казнитӧмысь видзны, но эз удайтчы. Марат, Робеспьер, Дантон — Монтаньлӧн веськӧдлысьяс — мӧдісны Конвентын грӧмитны, мый «изменник корольӧс» жирондистъяс ас борд уланыс сюйӧны, грӧзитісны кыпӧдны вооружённӧй восстанньӧ. Лои медбӧрын Якобинскӧй клубъяс пыр Парижскӧй секцияяс бара Парижскӧй коммуна кыпӧдлыны. Жирондистъяслы повзьӧмла лои гӧлӧсъяс лэптыны корольӧс казнитӧм вылӧ. Тадзи жирондист сяма Конвентлы медбӧрын лои жӧ корольӧс казнитны. Январ 21 лунӧ 1793 воӧ корольлысь юр керыштісны гильотина * вылын. Жирондистъяс гӧгӧрвоисны, мый Парижын вооружитчӧм посни буржуазия быд воськолын пӧгибӧ воштыны мӧдас Якобинскӧй клуб да Парижса коммуна агитация серти, кӧсйысис мездыны асьсӧ, лӧсьӧдны Конвент видзны нарошнӧй вооружённӧй охрана, но Якобинскӧй клубын гӧгӧрвоисны жирондист сяма Конвентлысь мӧвпъяссӧ да эз сетны вӧля. Жирондистъяс нӧшта на босьтчылісны революционнӧй масса диктуйтӧмысь асьсӧ мездыны, кӧсйыліс Париж вӧчны прӧстӧй провинцияӧ, а Конвент вуджӧдны мӧд карӧ. Но бара жӧ якобинскӧй клуб да Парижса коммуна эз сетны вӧля.

* Гильотина — нарошнӧ юр кералан машина. Доктор Гильотин революция воясӧ изобретитіс.

Социальнӧй политика жирондист сяма Конвентлӧн

1792 воӧ омӧльтор Францияын, а медсясӧ Париж кодь каръясын, вӧлі сёян-юан тӧвар тырмытӧмын. Тайӧ гӧгӧрвоны позьӧ зэв кокньыда, мый революция воясӧ нянь да мукӧд сёян тӧвар мукӧд государствоясысь эз вермы воны. Сэсся деньга дон лишнӧй кабала деньга лэдзӧмысь уси. Став сёян тӧварыс зэв чорыда донсяліс. Тайӧ медсясӧ инмис карса йӧзлы да Парижлы. Рабочӧй вермис луннас нажӧвитны 30 су дон, а 400 грамм нянь вылӧ ковмис мынтыны 8 су. Купеч да вузасьысь йӧз лавкаясын няньяс «ружтісны», но лавочникъяс виччысисны ещӧ на нянь донсялӧм, либӧ зэв ыджыд дон вылӧ вузалісны гусьӧн. Татшӧм тшыкӧминысь жирондист сяма Конвент эз вермы петкӧдны тшыгъялысь йӧзӧс.

«Дурмӧмъяслӧн» жирондистъяскӧд венсьӧм

Татшӧм тшыгӧм кадӧ парижса рабочӧйяс, ремесленникъяс пӧвстын лоины татшӧм планъяс, мый тшыглун бырӧдны колӧ Конвент пыр нянь дон лӧсьӧдӧмӧн. Парижса беднота мӧдіс корны Конвентлысь, мед вӧлі урчитӧма законӧн нянь вузалан дон, кодысь вылӧ мед ни ӧти вузасьысь эз вермы лэптыны тӧвар дон (дон максимум).
Но жирондистъяс — гырысь промышленникъяслӧн, купечьяслӧн да озыр крестьяналӧн нырнуӧдысьяс, кодъяс озырмисны дона няньысь,  — некыдз эз вермыны лэдзны закон нянь дон йылысь. Та вылӧ, жирондистъяс моз жӧ, повзьӧмӧн видзӧдісны первойсӧ Конвентын «Монтань» да сылӧн вождь Робеспьер, сы вӧсна мый посни тӧргӧвеч-лавочниклы «нянь такса» сідзжӧ зептӧ инмис. Но нянь дон урчитан закон мӧдіс корны гӧль войтыр Парижса секцияяс пыр. Регыд кыптіны гӧльяс пӧвстысь асланыс нырщикъяс: Варле, Жак Ру, кодъяс зэв чорыд агитация нуӧдісны, медым Конвент пыр нянь дон урчитӧма вӧлі. Жирондистъяс тайӧясӧс нимтісны «дурмӧмъясӧн».
Конвент, кӧні медся ыджыд вын вӧлі жирондист-депутатъяслӧн, нянь донтӧммӧдӧм закон пыдди лэдзис 1792 воӧ «Вузасьны вӧля йылысь» закон, код серти важ моз вӧляпырысь позис няньӧн вузасьны. Некутшӧм такса лӧсьӧдӧм эз ло. Конвентӧс 1793 во заводитчигӧн ӧтарсянь и мӧдарсянь тыртісны гӧль йӧз жалӧбаясӧн, мый нянь дон колӧ урчитны, спекулянтъяс-тӧргӧвечьяслы законъясӧн колӧ горшлуннысӧ чинтыштны.

Война Франциялӧн Европакӧд

Революция воддза помсяньыс Европаса государствояс грӧзитчисны Франция вылӧ силаӧн пӧдтыны революция. Война пансьӧм Европаса государствояскӧд лоис быть виччысьны. Конвентса партия «Монтань» да сылӧн веськӧдлысьяс тӧлкуйтісны, мый Франциялы война колӧ нуӧдны, медым мездысьны врагъясысь (оборонительнӧй война). Жирондистъяс тӧлкуйтісны, мый колӧ нуӧдны наступательнӧй воина: революция колӧ нуны революционнӧй армия штык йылын став европаса государствоясӧ, медым Францияын модаа революция быд государствоӧ пыртны. Дерт жирондистъяслӧн медсясӧ вӧлі могыс, медым паськӧдны рынок капиталистическӧй Франциялы. Та вӧсна жирондистъяс медводдза воськовсянь война вылӧ пырисны. 1792 во помын удайтчис вӧтлыны став врагӧс Франция пытшкысь. Франциялӧн армия вуджис ассьыс гранича, медбӧрын да мукӧд государстволысь муяс мырддявны мӧдіс. Удайтчис босьтны Австриялысь, Германиялысь, Италиялысь обласьтъяс, пӧкӧритны. Бельгияӧс. Пырны мӧдіс Франциялӧн армия Голландияӧ, Испаниялысь мыйсюрӧ мырддьыны удайтчис. Конвент 1792 воӧ ноябр 19-ӧд да декабр 15-ӧд лунӧ лэдзис декрет: быд пӧкӧритӧм обласьтысь бырӧдны «важ пӧрадок», саръясӧс чӧвтны да республика формаа власьт лӧсьӧдны. Водзджыксӧ кӧ Европаса государствояс ӧтсӧгласӧн эз вермыны, ас кост споръяс вӧсна, Франция вылӧ наступленньӧ вӧчны, ӧні став Европаса саръясӧс чегсьӧдіс 1793 воын король Людовиклысь юр керыштӧм. Медся нин Англияӧс повзьӧдіс Франциялӧн войскаӧн Голландияӧ пырӧм да медся бур тӧвар ваян портъяссӧ босьталӧм. Англия тэрмасьӧм сорӧн ӧтувтны мӧдіс став Европаса государствоясӧс, медым сувтны Франциялы паныд да революция пӧдтыны. Апрель тӧлысьын 1793 воӧ Франция вылӧ ӧтувтчисны войнаӧн Англия, Австрия, Пруссия, Россия, Голландия, Германияса княжествояс, Сардиния, Неапольса король да Испания. Францияӧс мӧдісны гӧгӧрбок кӧрт-би кытшӧн топӧдны ӧтар-мӧдарсянь.
Войска Франциялӧн 1793 воӧдз вӧлі сэтшӧм-татшӧм. Кор Франция пытшкысь врагӧс 92 воӧ ковмис вӧтлыны, зэв уна ас окотаысь локтісны армияӧ. Зэв сьӧлӧмсяньыс воюйтісны доброволечьяс, но кор Франция мӧдіс Бельгияӧ да Голландияӧ пырны, революционнӧй армиялӧн дух уси. Армияын тӧлкуйтісны, мый Францияысь врагӧс вӧтлӧма, а йӧз государствоын воюйтны нинӧмла. Сійӧ жӧ доброволеч армияяс мӧдісны сывны. 1791 воӧ на вӧлі пехота 401 сюрс, 93 во заводитчигӧн коли сӧмын 228 сюрс морт. Сэсся война нуӧдігӧн крестьяналысь силаӧн нянь босьтӧм (реквизиция) армияӧс вердӧм вылӧ йӧткис крестьянаӧс революцияысь. Пӧкӧритӧм Бельгияса крестьяна дӧзмисны реквизицияысь да бунтъяс кыпӧдісны. Лои Францияса армиялы бӧр эновтны Бельгияӧс. Сэтшӧм жӧ крестьянскӧй восстанньӧ кыпті аслас Франция пытшкын, лунвыв пельӧсын. «Вандея» нима обласьт дзоньнас кыпӧдчис Париж вылӧ. Вандеяса восстанньӧ бердӧ сибӧдчисны дворянство, духовенство да сувтӧдісны мог — бӧр пуксьӧдны корольӧс Францияӧ.
Жирондист сяма Конвент, медым бура организуйтны армия та ыджта опасносьт дырйи, революция мездӧм пыдди кось нуӧдіс Парижса коммунакӧд, кыйӧдіс арестуйтны Маратӧс да мукӧд вождьясӧс бедноталысь. Март тӧлысьын 93 воӧ генерал Дюмурье (жирондист) измена вӧчис, сетчис армиянас Австриялы, став комиссарсӧ коммуналысь армиялысь лыйлӧдіс. Революция мездыны жирондистъяс эз вермыны. Ковмис революция мездыны кутчысьны «Монтаньлы» да Парижса бедноталы. Перво на перво ковмис жирондистъясӧс вӧтлыны Конвентысь.

Кось «Монтань» да «Жиронда» костын

Апрель 1793 воӧ «дурмӧмъяслӧн» вождьяс: Варле да Жак-Ру Парижса беднотакӧд бара мӧдісны Конвентӧс петицияясӧн тыртны да демонстрацияяс вылӧ беднотаӧс кыпӧдны, корисны, медым Конвент став няньсӧ лыд вылӧ босьтіс спекулянтъяслысь, збыльысь лӧсьӧдіс нянь дон, мед ӧти лавочник эз вермы донӧнджык продуктаяс вузавны. Конвентын жирондистъяс татшӧм закон йылысь дерт на эз мӧвпыштлыны, но и «Монтаньлӧн» веськӧдлысь Робеспьер тшӧтш пыксис таысь, мый нянь дон лэдзӧм инмас оз гырысь купечлы, а посни тӧргӧвечьяс да крестьяналы. «Монтань» вӧлі буретш посни буржуазиялӧн партия, сы вӧсна и пыксис таысь.
«Дурмӧмъяслы» медводз отсӧг сетіс Парижса коммуна да секцияяс. Парижса коммуна явитіс «военнӧй положенньӧ», кытчӧдз нянь вылӧ оз ло такса лӧсьӧдӧма. Медбӧрын «Монтань» гӧгӧрвоис, мый тшыглунысь кыдзкӧ колӧ петны. Сувтӧдісны Конвентын «нянь такса» йылысь. Но жирондистъяс пыксисны важ моз на. 93 воын май 1-ӧд лунӧ Парижса коммуна «дурмӧмъяскӧд» да беднотакӧд вӧчис вооружённӧй демонстрация Конвент керка водзын. Вӧлисти май 4-ӧд лунӧ Конвентын «нянь такса» йылысь гӧлӧсуйтны мӧдісны. «Монтань», а сідз жӧ и «Нюр» революцияысь повзьӧмла гӧлӧсуйтісны нянь вылӧ такса лӧсьӧдны. Май 20-ӧд лунӧ «дурмӧмъяс» тшӧктӧм серти лои: 1) лӧсьӧдны буржуазия доход вылӧ прогрессивнӧй налог; 2) буржуазиялы бырӧдӧма льгота салдатысь деньгаӧн мынтӧдчыны. Буржуазия «пузис», жирондистъяс грӧзитісны революционнӧй Париж дзикӧдз бырӧдны, мӧдасны кӧ дырджык Якобинскӧй клуб да Парижса секцияяс камандуйтны. Став мыжсӧ таысь «Жиронда» пуктіс Робеспьер, Марат, Дантон, Варле да Жак Ру вылӧ. Жирондистъяс ӧні нин тупкысьтӧг петісны реакция туй вылӧ. Сетісны судӧ Маратӧс, лэдзисны приказ арестуйтны бедноталысь вождьясӧс Варлеӧс да Коммунаысь прокурор Геберӧс. Монтань ӧтувтчис «дурмӧмъяскӧд», медым бурджыка вермасьны жирондистъяскӧд.
Жирондистъяс медбӧръя чорыд воськов вӧчисны: Конвент пыр бӧрйисны комиссия 12 мортысь, кодлы сетісны порученньӧ — Парижса коммуналысь удж видлыны да судӧ сетны сэсь нырщикъяссӧ. Парижса коммуна эз мӧд виччысьны арестуйтӧм, воча лӧсьӧдчис. Май 31 лунӧ Марат звӧнӧн юӧртіс став секцияясӧ, петкӧдіс восстанньӧ вылӧ. Конвент кытшӧ босьтісны вооружитчӧм отрадъяс, 48 секцияясысь йӧз. Конвентлы пырысь-пыр жӧ тшӧктісны бырӧдны «нарошнӧ 12 мортысь бӧрйӧм комиссияӧс», а сідз жӧ корисны 29 депутат жирондистъяслысь да кык министрӧс арестуйтны Конвентысь. Конвент повзис да пыр жӧ бырӧдіс «12 морта комиссия», но жирондистъясӧс эз на сэт арестуйтны. Юнь 2 лунӧ 1793 воын Марат Парижса коммуна пыр мӧдысь кыпӧдіс восстанньӧ вылӧ Парижса секцияясӧс. Пушкаясӧн кытшӧ босьтісны Конвент, арестуйтісны 2 министрӧс да 29 жирондист нырнуӧдысь депутатъясӧс, судитӧм бӧрын казнитісны найӧс.
Тадзи быри Конвентысь «Жиронда» — партия гырысь буржуазиялӧн. Власьт на киысь воши, вуджис якобинечьяслы («Монтаньлы»). Власьт ӧні лои посни буржуазия киын.

Социально-экономическӧй политика якобинечьяслӧн

Кор масса юнь 2 лунӧ вӧчис революция да сетіс власьт якобинечьяслы, сэк якобинечьяслӧн власьт вӧлі зэв слаб: гӧгӧр врагъяс, армия киссис, враг наступайтіс, став няня лунвыв местаяс бунтуйтчисны, Парижын беднота тшыгъяліс. Став Франция вӧлі юклӧма 83 департаментӧ, а 60 департаментыс бунтуйтчис, кыпӧдчис Париж вылӧ. Гранича сайсянь мукӧд государствояс войскаӧн жмитісны, пытшкӧссянь, Конвентысь жирондаӧс вӧтлӧм бӧрын, жирондистъяс кыпӧдалісны восстанньӧяс. Жирондистъяс, кыдз вермисны, бырӧдалісны революциялысь веськӧдлысьясӧс. Жирондистка Шарлотта Корде юль 1793 воын жиронда индӧд серти сутшкис кинжалӧн Маратӧс. Ӧні лои Конвентлы посйысьны кык врагкӧд: 1) дворянство-духовенствокӧд — важ пӧрадоккӧд и 2) гырысь буржуазиякӧд (жирондистъяскӧд).
Медым бурджыка революцияӧс мездыны пӧдтӧмысь, мед посни буржуазияӧс ас бердӧ матыстны,  якобинечьяслӧн Конвент лэдзис выль нога законъяс:
1) 1793 воӧ лӧсьӧдіс выль конституция, код серти быд 21 арӧдз воӧм морт вермис бӧрйыны и бӧрйысьны, став законъяссӧ конституция серти вынсьӧдны сӧмын вермис ачыс народыс. Позис политическӧй обществояс восьтавны, жалӧбаяс Конвентӧ мыччыны.
2) Лӧсьӧдісны буржуазия доход вылӧ, 1000 ливрысь кӧ вылӧ, подоходнӧй налог. 10000 ливрысь кӧ унджык, доход лоӧ босьтӧма государстволы пӧльза вылӧ.
3) Лӧсьӧдӧма вӧлі закон: 60 арысь вылӧ старикъяслы пенсия сетны — пособйӧ, нывбабаяслы сьӧкыд дырйи сідз жӧ сетісны пособйӧ, гӧль семьяяслы, кӧн кык челядьысь унджык семьяын, сідз жӧ пособйӧ, но тайӧ закон эз лолы пӧртӧма олӧмӧ, коли кӧсйысьӧмнас.
4) Медым удждон эз вош, быд рабочӧйлы Парижса секцияын заседанньӧын уджалысьлы мынтыны дон: 40 су (75 ур кымын).
5) Купеч-тӧргӧвечьяслы, кодъяс зілисны тӧвар вузавны эзысь деньга вылӧджык, а донтӧмман кабала деньгаысь пыксисны, быть вузавны кабала деньга вылӧ.
6) Вӧлі лӧсьӧдӧма такса не сӧмын нянь вылӧ да сёян торъяс вылӧ, но и быд колана тӧвар вылӧ, сырьё вылӧ.
7) Законодательнӧй собранньӧ крестьянаӧс лэдзліс вӧля вылӧ, сӧмын мед вӧля вылӧ петтӧдз войдӧр сійӧ став воддза повинносьтъяссӧ деньгаӧн мынтас дворяналы. Конвент лэдзис крестьянаӧс вӧля вылӧ деньга мынтытӧг (выкуптӧг).
А став «важ пӧрадок» дырся документъяссӧ крестьянаӧс крепитан повинносьтъяс йылысь Конвент тшӧктіс сотны.
Вӧлисти Конвент дырйи крестьяна вермисны петны вӧля вылӧ помещик кипод улысь. Сідз жӧ Конвент тшӧктіс юклыны крестьяна кост общиннӧй видз-муяс, кодӧс помещикъяс важӧнсӧ мырддьывлісны, да едок серти юклыны.
8) Но якобинечьяс важ моз жӧ дворяналысь конфискуйтӧм видз-муясӧн мӧдісны вузасьны, медым Конвентлысь казна ёнмӧдны. Тайӧ муяс дерт эз вермыны ньӧбны крестьяна, а воис промышленнӧй капиталистъяс да купечьяс киӧ. Но тайӧ муясысь неунасӧ лои сетӧма льготнӧй донысь бобыльяслы 15 во кежлӧ рассрочкаӧн. Тадзи дорйис якобинскӧй Конвент посни буржуазияӧс — ас бердас матыстіс, организуйтіс сійӧс ас бердас контрреволюциякӧд кось нуӧдны.

Власьт форма якобинечьяслӧн

1793 воын юнь 2 лунся переворот бӧрти вӧлі лӧсьӧдӧма выль конституция, но кор гӧгӧр ӧзйис гражданскӧй война, ковмис вуджны тайӧ конституция да власьт лӧсьӧдны военнӧй диктатура формаӧн.
Став политикаӧн, государственнӧй делаӧн закон сертиыс быттьӧкӧ бергӧдліс Конвент, но война кадӧ Конвент пиысь торйӧн вӧлі бӧрйӧма «Йӧз пӧвст бурлун кузя комитет», код киын став власьтыс вӧлі.
Контрреволюция бӧрся видзӧдны да врагъясӧс кыйӧдны вӧлі лӧсьӧдӧма «Ӧтувъя зумыдлун видзан комитет». А контрреволюционеръясӧс да изменникъясӧс судитны вӧлі лӧсьӧдӧма «Революционнӧй трибунал», код вермис 24 часӧн приговор вӧчны да обжалуйттӧг казнитны. Мыждан мера сійӧ кадӧ — гильотина вылын юр кералӧм. Провинцияяскӧд связь мед вӧлі бурджык, Конвент мӧдӧдаліс сэтчӧ ассьыс комиссаръясӧс. Найӧ уджалісны местаяс вылын ӧтсӧглас якобинскӧй клубъяскӧд. Став клубыс Франция пасьтала вӧлі 44 сюрс кымын. Тайӧ 44 сюрс «народнӧй обществояс», кыдзи найӧ мӧд ногӧн шусисны, подчиняйтчисны ставныс парижса Якобинскӧй клублы, коді вӧлі политическӧй центр пыдди Францияын.

Террор

Кор гӧгӧр Францияын пуис заговоръяс жирондистъяссянь, дворянство-духовенствосянь, иностраннӧй государствояс войска силаӧн кытшӧ босьтісны, — медбур способ вӧлі власьт кутны — террорӧн. Лэдзӧма вӧлі чорыд военнӧй законъяс Конвентлӧн, да «Йӧз пӧвст бурлун кузя комитет» индіс контрреволюционнӧй духовенстволы, дворянстволы, изменник-генералъяслы, сановникъяслы, ставыслы, кодъяс, кажитчис, революциялы вред вермисны вӧчны, ӧти туй  — 24 час мысьт революционнӧй трибунал пыр гильотина пурт улӧ. Тадзи Конвент мынтӧдчис врагъясысь.
Армия бурмӧдӧм кузьта Конвент комиссаръяс пыр чӧвталіс контрреволюционнӧй генералъясӧс, офицеръясӧс армияысь. Лӧсьӧдіс сідз, мед асьныс салдатъяс бӧрйисны, ас пӧвстысь камандиръясӧс. Став военнӧй специалистъяс бӧрся видзӧдны вӧлі пуктӧма комиссаръясӧс, кодъяс судтӧг вермисны лыйлыны контрреволюционнӧй генерал-офицеръясӧс.
Тадзик якобинечьяс да Конвент вермисны пазӧдны первой кадӧ врагъясӧс, повзьӧдны контрреволюцияӧс кыпӧдчӧмысь, чегны бокса наступайтысь врагъяслы вынсӧ.

Тшыгӧмин якобинскӧй политикаын

Кажитчис, быттьӧкӧ якобинскӧй Конвент став коланторсӧ сетіс гӧль йӧзлы, мый водзӧ крестьянинлы, ремесленниклы, рабочӧйлы сэсся немтор нин вӧлі корны. Тшыглун, тырмытӧм воысь-во содісны военнӧй разрухаӧн. Якобинечьяс кӧсйисны ставлысь могъяс могмӧдны собственносьт вӧрзьӧдтӧг, собственникӧс дойдтӧг. Якобинскӧй Конвент, посни буржуазиялӧн нырнуӧдысь, эз вермы вӧчны мӧд ногӧн, посни буржуазия собственносьтлы паныд сувтны. Кор вӧлі Конвентлӧн лӧсьӧдӧма спекулянтъяслы паныд «нянь такса» да мукӧд тӧваръяс вылӧ, тшӧтш сэк жӧ вӧлі урчитӧма такса рабочӧйлы уджалан дон вылӧ. Но уджалан дон тӧвар дон серти вӧлі зэв улын. Сы вӧсна нянь вылӧ такса лӧсьӧдӧм эз во сьӧлӧм вылас бедноталы. Купечьяс, лавочникъяс быд воськов кытшовтісны тайӧ «таксаяс», тӧвар гусьӧн вузавлісны донысь-донӧн, унджык тӧварсӧ саймовтісны — эз вузавны донтӧмман кабала деньга вылӧ. 1793 воӧ колан тӧваръяс зэв чорыда донсялісны, либӧ дзик эз мӧдны вузассьыны. Мукӧд государствоса тӧвар, кодъясӧс ньӧбтӧг эз позь овны, война вӧсна эз вермыны воны Францияӧ. Удждон рабочӧйяслысь 1793 во серти вӧлі лыбӧдӧма 1½ раза, а сёян тӧварлӧн дон лыби — 4 раз. Такса лӧсьӧдӧмӧн рабочӧйлӧн олӧм эз бурмы, а ёнджыка омӧльтчис.
Национальнӧй собранньӧ дырся закон Шапелье, кӧн вӧлі гижӧма, мый рабочӧйяслы скодъяс, союзъяс, организацияяс лӧсьӧдны оз позь, колис и Конвент дырйи на.
Сиктын крестьяна пӧвстын сідз жӧ кыпті недовольство Конвент вылӧ, сы вӧсна, мый пышйӧм дворяналысь, духовенстволысь муяс эз сетны крестьяналы, а вузалісны, мый позьӧ донӧн, медым унджык деньга босьтны Конвент казнаӧ.
Тайӧ муяс веськалісны карса буржуазиялы да деревняса кулакъяслы, а эз гӧль йӧзлы. Кор деревняса кулаклы шеді му, сылы сэсся революцияысь лои скӧнь немтор. Ӧні сылы коліс, мед революция ӧдйӧджык помасис, мый водзӧ кӧ тадз мӧдас революция кыптыны, вермас видз-муяс вошны бӧр. Крестьянин революциялы и Конвентлы сувтны мӧдіс пыныд, сы вӧсна, мый нянь такса лӧсьӧдӧм да быдлунъя мырдӧн нянь босьтӧм (реквизиция) армияӧс да каръясӧс вердӧм вылӧ, дойдіс медсясӧ крестьянствоӧс, а эз дворянствоӧс.
Вот кытчӧ дзугсис Конвент политика нырвизь нуӧдіг. Якобинечьяс вӧліны — партия уна пӧлӧс, уна сяма общественнӧй группаяслӧн нырнуӧдысьяс, а эз кутшӧмкӧ ӧтик класслӧн. Тайӧ группаяслысь ӧти аршынӧн могъяс муртавны некыдз эз позь. Группаяслӧн могъясыс олӧмӧ пӧртігӧн мӧда-мӧдыслы дзугисны, сорисны. Якобинечьяс вермисны ас политикаӧн могмӧдны сӧмын посни лавочник, ремесленникъяс группаяслысь могъяс. Водзӧ якобинскӧй власьт мӧдіс пыкны, сорны революция. Ковмис сійӧ асьсӧ медбӧрын силаӧн бырӧдны.

«Дурмӧмъясӧс» помалӧм

Парижса беднота пӧвстын зэв ыджыд авторитетаӧсь вӧліны Варле, Жак Ру. 2 юньса революцияӧдз на унаысь «бешенӧйяс» Конвентлы грӧзитчисны «нянь такса» лӧсьӧдӧм йылысь. Кор якобинечьяс киӧ власьт сюри, парижса бедноталӧн олӧм-вылӧм омӧльтчис да сэтшӧм жӧ коли, важ моз жӧ спекуляция муніс. «Дурмӧмъяс» якобинскӧй Конвентлы мӧдісны грӧзитны восстанньӧӧн, оз кӧ прамӧйджык беднотаӧс доръян закон ло сетӧма.
«Дурмӧмъяс» корисны:
1. Став дворяналысь мырддьӧм видз-му юклыны крестьяна костын, а не вузавлыны.
2. Медым вӧлі бырӧдӧма вын гырысь капиталист-купечьяслысь, гырысь налогъяс пуктӧмӧн да имуществонысӧ мырддьӧмӧн.
3. Медым вӧлі гырысь собственникъяслы пыдди вӧля сетӧма ремесленникъяслы, подмастерйӧяслы мастерскӧйяс восьтавны, государство казнаысь деньга удждӧмӧн.
4. Медым дзикӧдз бырӧдны спекуляция посни и гырысь купечьяслысь, казнитны быдсӧнӧс урчитӧм тӧвар такса вуджӧмысь.
Дерт прамӧй социалистъясӧн «дурмӧмъяслысь» руководительясӧс — Варлеӧс да Жак Руӧс — эз позь шуны. Найӧ собственносьт бырӧдӧм пыдди лӧсьӧдісны посни собственникъясӧс. Дерт уна торъялӧм якобинечьяс да «дурмӧмъяс» кост эз вӧв, но «дурмӧмъяс» неуна водзӧджык воськовтісны.
Якобинечьяс эз вермыны сідз вӧчны, мед посни буржуазиялы паныд мунны.
Водзджыксӧ, кор жирондистъяс вӧліны медся ыджыд врагъясӧн лыддьыссьӧны на, якобинечьяс ӧтувтчылісны «дурмӧмъяскӧд», но кор лои мездысьӧма жирондистъясысь, Робеспьер сувтӧдіс Конвентын, медым мездысьны регыдджык «дурмӧмъясысь».
«Дурмӧмъяс» собственносьт кӧсйисны вӧрзьӧдны, а якобинечьяс посни собственносьтӧ пиньӧн и гыжйӧн кутчысисны. Якобинскӧй клуб Конвенткӧд став посни буржуазиясӧ кыпӧдісны «дурмӧмъяс» вылӧ. «Дурмӧмъяс» эз кужны организуйтны массаӧс восстанньӧ вылӧ. Робеспьер смелджыка кутчысис: Конвент пыр приказ сетіс арестуйтны «дурмӧмъяслысь» нырщикъясӧс — Варлеӧс да Жак Руӧс. Недыр мысьт суд бӧрын «дурмӧмъяслысь» став нырнуӧдысьясӧс казнитісны.

Гебертистъясӧс бырӧдӧм

«Дурмӧмъясӧс» бырӧдӧм бӧрын споръяс нӧшта чорыда ӧзйисны конвентын. Партия «Монтань» эз вӧв ставыс ӧтисяма. Якобинечьясӧн партия юксис мӧвпъяс серти куим пельӧ.
1. Шуйгавывджык кыскысьяс якобинечьяс пӧвстысь торйӧдчисны: Гебер, Паш да Шомет гӧгӧр, шусисны — гебертистъясӧн.
2. Шӧрса партия якобинечьяслӧн котыртчис Робеспьер, Сен-Жюст да Кутон гӧгӧр, шусисны якобинечьясӧн. Тайӧ группа вӧлі медыджыд.
3. Коймӧд группаыс веськыдвыв кыскис, матысьмис политикаӧн серти Жирондалань. Котыртчисны Дантон да Демулен гӧгӧр, шусисны дантонистъясӧн.
Тайӧ куим группаыс могъяс нуӧдісны уна сикаса общество группаяслысь. Та вӧсна споръяс чорыда ӧзйисны. Гебертистъяс дорйисны медсясӧ, «дурмӧмъяс» моз, беднотаӧс. На киын дзоньнас вӧлі Парижса коммунаыс водзджыксӧ. Гебертистъяс корисны Конвент пыр:
1. Ыджыд подоходнӧй налогӧн налогавны спекулянтъясӧс, гырысь купечьясӧс, промышленникъясӧс.
2. Уджтӧм йӧз бырӧдӧм могысь, лӧсьӧдны Конвентлы общественнӧй ужъяс, медым быдсӧн вермисны нажӧтка корсьны.
3. Мырддялӧм имущество дворянстволысь юклыны гӧль йӧз костын.
4. Чорыда мыждыны спекулянтъясӧс да ростовщикъясӧс.
5. Сетны гӧль йӧзлы донтӧм нянь, рӧскодсӧ босьтны государство щӧт вылӧ.
6. Медым вӧлі лӧсьӧдӧма государство щӧт вылӧ больничаяс, приютъяс, нетрудоспособнӧйяслы пособйӧяс, гӧль йӧзлысь челядьӧс велӧдны школаяс.
Та вылӧ ковмис лӧсьӧдны налогъяс буржуазия вылӧ. Гырысьджык капиталистъяс Парижын вӧлі этша, ковмис налогавны посни буржуазияӧс та серти. Вот мыйла Робеспьерлӧн и Дантонлӧн партия ӧтвылысь сувтісны гебертистъяслы паныд, Гебертистъяс посни собственникъяслы собственносьтӧ метитчисны Робеспьер тӧлкуйтӧм серти. Робеспьерлӧн партия пуктіс мог — бырӧдны гебертистъясӧс, быд ногыс мӧдіс уськӧдны авторитет Гебертлысь, Шометлысь, Пашлысь, мый найӧ Англиялӧн шпионъяс, революция Англиялы вузалӧны. Сідзик жӧ грӧмитіс гебертистъясӧс Дантон. Первой удайтчис Робеспьерлы Парижса коммунаысь вӧтлыны Шометӧс, Пашӧс да Геберӧс. Март 1794 воын гебертистъяс кыпӧдны мӧдлісны восстанньӧ «Кольдельер клуб» пыр, но революционнӧй масса эз гӧгӧрво налысь лозунгъяссӧ, эз кыпӧдчы.
Тайӧ удайтчытӧм кыпӧдчӧмӧн тӧлк сюри Робеспьерлы босьтны ас киӧ коммуна да уськӧдны Гебертистъясӧс. «Йӧз пӧвст бурлун кузя комитет», код вӧлі дзоньнас Робеспьер киын, арестуйтіс 9 нырнуӧдысьӧс гебертистъяслысь. Тайӧ 9 морт пиын вӧліны: Геберт, Шомет и Паш. Март 24 лунӧ став гебертистъясӧс судитісны, кыдз контрреволюционеръясӧс, ставнысӧ казнитісны. Робеспьер террор пыр «чеччӧдіс» Парижса коммуналысь юр — гебертистъясӧс. Та бӧрти коммуна лои Конвент киын дзоньнас. Тадзик Робеспьер мынтӧдчис «дурмӧмъясысь», гебертистъясысь, но такӧд тшӧтш эз тӧдлы, кыдз керыштіс ас увсьыс увсӧ, код вылын вӧлі ачыс пукалӧ якобинечьяскӧд.

Дантонистъясӧс бырӧдӧм

Гебертистъясӧс бырӧдӧм бӧрти кыптіс кось дантонистъяс костын да «Робеспьер партия» костын. Дантон 1794 воясын веськыдвыв кежис. Сійӧ лыддис, мый революция эштӧма нин, врагъясӧс Францияысь вӧтлӧма, — колӧ бырӧдны террор, да вуджны 1793 вося конституция серти правитны. Дантон ӧні пыксьыс Конвентса «Нюр» вылӧ, нырнуӧдны мӧдіс революция воясӧ озырмӧм буржуазиясянь, да буржуазия интеллигенциясянь, матысмис политикаӧн Жирондистъяслань. Дантон уна пӧръя Конвентлы, Робеспьерлы выступайтны мӧдіс паныд. Сідз жӧ Дантон усьласис, чорыд кывъясӧн «грӧмитіс» гебертистъясӧс, Парижскӧй коммунаса нырнуӧдысьясӧс. Та вӧсна вошис авторитет Дантонлӧн беднота водзын, коммуна да секцияяс эз вермыны сувтны дорйыны Дантонӧс колан кадӧ. Робеспьерлӧн партия вермис кокньыдджыка жугӧдны вынсӧ дантонистъяслысь. Март 31 лунӧ 1794 воын «Йӧз пӧвст бурлун кузя комитет» Робеспьер тшӧктӧм серти арестуйтіс став дантонистъяссӧ. Апрель 5 лунӧ Дантонӧс ёртъясыскӧд казнитісны.

Буржуазиялӧн переворот да якобинечьяслӧн усьӧм

Кажитчӧ, «дурмӧмъясӧс», гебертистъясӧс да дантонистъясӧс казнитӧм бӧрти немтор нин эз дзуг якобинскӧй правительстволы. Конвент ещӧ чорыда кутчысис террор бердӧ. Но ӧні террор уси не сӧмын дворянстволы, духовенстволы да жирондистъяслы юр вылӧ, гильотина вылын юръяс чеччыштісны гебертистъяслӧн, «дурмӧмъяслӧн». Гильотина грӧзитіс и гӧльлы, и озырлы, коді паныд кыв шуны лысьтіс якобинскӧй Конвентлы. Якобинскӧй диктатура дырйи 2750 казнитӧм морт пиысь, сӧмын 650-ыс вӧлі озыр знатнӧй йӧз пиысь, а 2100 мортыс вӧлі казнитӧма гӧль йӧз пӧвстысь.
Та вӧсна Робеспьерлы паныд сувтісны не сӧмын дворянство, но и буржуазия, и гӧль йӧзыс тшӧтш. Якобинскӧй Конвент эз вермы надейтчыны крестьяна вылӧ: гӧль крестьянин видз-му эз вермы ньӧбны. Кулакъяслы да середнякъяслы мыйӧн шеді ньӧбны видз-муяс, водзӧ эз тӧждысьны революция йылысь, да и дӧзмисны нин реквизицияясысь, нянь таксаысь да няньӧн вузасьны дугӧдӧмысь.
Карса рабочӧйяслӧн да ремесленникъяслӧн тайӧ тшыг кадас воши надея тӧвар такса вылӧ, а сідз жӧ и якобинскӧй Конвент вылӧ, кор нянь пыдди, да гӧль йӧзӧс доръян законъяс пыдди, террорӧн мӧдісны «вердны». Медся нин дӧзмис беднота, кор Робеспьер казнитіс «дурмӧмъясӧс», гебертистъясӧс да Коммунаӧс «грӧмитіс». Ӧні мукӧд карын и Парижын посни буржуазия и рабочӧйяс сувтісны паныд якобинечьяслы, а эз нин отсасьны налы воддза моз. Медся дерт лӧг петіс якобинскӧй Конвент вылӧ да Робеспьер вылӧ гырысь буржуазиялӧн, кодъяс тайӧ вит революция воясас зэв вӧляпырысь спекуляция вылын озырмисны. Повзьӧдліс ӧні найӧс 1) гырысь подоходнӧй налогъяс, 2) тӧвар вылӧ лӧсьӧдӧм такса, 3) мукӧд жмитан, дзуган законъяс, кодъяс пыкисны кыпӧдны капиталистлы, купечлы ассьыс овмӧссӧ, 4) мед эськӧн эз кыпты крестьянскӧй революция да эз ло видз-му юклӧм. Буржуазия водз терпитіс Робеспьерӧс, кор сійӧ кось нуӧдіс гебертистъяскӧд да «дурмӧмъяскӧд», и отсасис тшӧтш. Гебертистъяс да «дурмӧмъяс» Робеспьер партияысь на ёнджыка повзьӧдісны буржуазияӧс. Ӧні буржуазиялӧн лои ӧти мог — бырӧдны террор, дугӧдны посни буржуазиялысь «командуйтӧм», вештыны власьт бердысь Робеспьерӧс, лӧсьӧдны «бур пӧрадок». Буржуазия зэв бура гӧгӧрвоис, мый Робеспьер дор сулалысь этша. Тадзик тӧлкуйтысь буржуазиялӧн нырнуӧдысь партияыс, сійӧ вӧлі зэв матын власьт бердас, Конвентас и пукаліс — «Нюр» скамьяяс вылын. «Нюр» водзджыксӧ дыр чӧв оліс Конвентын, видзӧдіс, кыдзи якобинечьяс костын кось ӧзйис. Но кор эбӧс якобинечьяслӧн дзольдіс, сэки лэптіс юрсӧ, босьтіс инициатива ас киас, медым Робеспьерӧс уськӧдны. Робеспьер мӧвпаліс, гебертистъяс вылӧ да дантонистъяс вылӧ моз жӧ уськӧдчывны «Нюр» вылӧ, Конвентысь вӧтлыны найӧс. Но «Нюр» водзджык вевъяліс. 1794 воын термидор 9 лунӧ (ми ногӧн юль 2-ӧд лунӧ) «Нюр» организуйтіс буржуазиялысь вооружённӧй отрадъяс да конвентын гӧлӧсуйтіс Робеспьерӧс арестуйтны. Робеспьер кӧсйысис, воддзамоз жӧ, Парижса коммуна пыр кыпӧдны Парижса секцияясӧс «Нюр» вылӧ. Парижса коммуна чукӧртіс секцияясӧс восстанньӧ вылӧ, Робеспьерӧс мездыны. Но секцияясысь беднота да рабочӧйяс эз кыпӧдчыны Робеспьерӧс дорйыны — водзӧс косӧдісны сылы «дурмӧмъясӧс», гебертистъясӧс казнитӧмысь да коммунаӧс «грӧмитӧмысь». Парижскӧй секцияяс унджыкыс сувтісны «Нюр» дор. Термидор 9-ӧд лунӧ 1791 воӧ Робеспьерӧс, Сен-Жюстӧс, Кутонӧс и ещӧ 19 мортӧс на котырысь арестуйтісны. Мӧд луннас жӧ ставныслысь гильотина вылын юрнысӧ керыштісны. Робеспьеркӧд тшӧтш уси власьт посни буржуазиялӧн. Власьт бердӧ воисны бӧр гырысь капиталистъяс.
Мӧд луннас жӧ Робеспьерӧс казнитӧм бӧрын казнитісны 70 мортӧс — Парижса коммунаысь нырнуӧдысьяссӧ. Ещӧ лун мысти — бара 12 мортӧс, Робеспьерлысь ёртъяссӧ.

Буржуазиялӧн водзӧс косӧдӧм посни буржуазиялы (реакция)

Робеспьерӧс ёртъяскӧдыс уськӧдӧм бӧрын, посни буржуазия киысь власьт вуджис гырысь буржуазия киӧ. Буржуазия первой воськовсянь уськӧдчис водзӧс косӧдны якобинечьяслы. Сылӧн вооружитчӧм отрадъяс (зарни томулов) судтӧг бырӧдаліс ковтӧм войтырӧс: собранньӧяс вылын, театръясын, общественнӧй местаясын начкалісны якобинечьясӧс. Конвент термидор 9-ӧд лунсянь 95 воӧдз на колис, но тайӧ Конвентыс нин вӧлі мӧдсяма, гырысь буржуазия тані бергӧдліс. Буржуазия бырӧдіс законъяс якобинскӧй Конвентлысь.
1. Став Конвентса комиссаръяссӧ, кодъясӧс вӧлі ыстӧма местаясӧ, армияӧ аслас жӧ конвентлӧн, термидор 9-ӧд лун бӧрын арестуйталісны да казнитісны, конвент тшӧк серти
2. Бырӧдіс «нянь такса», а сідз жӧ «такса» мукӧд тӧваръяс вылӧ.
3. Тупкаліс став якобинскӧй клубъяс, кодъяс вӧліны Франция пасьталаыс.
4. Общиннӧй муяс, кодӧс вӧлі сетӧма крестьяналы водзджыксӧ, мырддялісны да бӧр сетісны важ кӧзяинъясыслы.
5. Парижса секцияяс бырӧдісны да юклісны выль ног, 12 пельӧ (муниципалитетъяс вылӧ).
6. Бырӧдісны революционнӧй трибунал.
7. Бырӧдісны Парижса коммуна, став нырнуӧдысьсӧ казнитісны.
8. Лэдзисны вӧля вылӧ жирондист депутатъясӧс да бӧр конвентӧ найӧс пуксьӧдісны.
9. 1793 вося конституция серти якобинечьяс сетлісны быдсӧнлы бӧрйысян права, термидор 9-ӧд лун бӧрын лои лэдзӧма законын, мый вермасны бӧрйысьны сӧмын сэтшӧм йӧз, кодлӧн эм имущество да озырлун 150–200 уджалан дон мында.
10. Национальнӧй гвардияысь став революционнӧй элементъяссӧ вӧтлісны да буржуазия дор сулалысь йӧзӧн содтісны.
Ставсӧ, кутшӧм законъяс лӧсьӧдліс якобинскӧй власьт, гырысь буржуазия мӧдарӧ путкыльтіс. Мелкӧй буржуазия вождьяслысь портретъяс, памятникъяс бырӧдіс, соталіс. Весигтӧ Маратлысь шойсӧ кыскисны гусьыс да, туй вылын бура тешитчӧм бӧрын, помӧй кисьталан гуӧ шыбитісны. Тадз буржуазия водзӧс косӧдіс. Термидор 9-ӧд лунсянь революция мӧдіс кусны, увлань усьны.

Кыдзи Ленин донъяліс революция удж якобинечьяслысь

Буржуазиялӧн историкъяс дерт бурӧс эз гижны якобинечьяс йылысь, быд ногыс найӧ позоритісны якобинечьясӧс, мый найӧ рӧзбойникъяс, вир кисьтысьяс, мыжалысь и мыжтӧмлысь юр керавлісны, коді кипод улӧ налы сюри. Збыльысь-ӧ татшӧм? Збыль-ӧ висьталӧны буржуазнӧй историкъяс? Владимир Иллич Ленин медся бур, медся веськыд оценка сетіс якобинечьяс йылысь.
«Буржуазиялӧн историкъяс немтор бурторсӧ эз аддзыны якобинечьяс революция диктатурасьыс. Найӧ якобинечьяслысь революция туй донъялісны, кыдз увлань усян туй революциялысь.
Пролетариат класслӧн историкъясыс, дерт, мӧд ногӧн донъялӧны удж якобинечьяслысь. Мый найӧ ас примерӧн медся ыджыд подъём революциялысь петкӧдлісны, нуӧдісны классӧвӧй тыш нартитӧм классъясӧс мездӧм вӧсна. Ас уджын якобинечьяс петкӧдлісны демократическӧй революция вӧчан ног да монархическӧй государствоса контрреволюциякӧд вермасян ног ас примернаныс. Дзикӧдз вермыны, социализм лӧсьӧдны — якобинечьяс эз вермыны сы вӧсна, мый сійӧ кадас Францияын да сы гӧгӧрся государствоясын вывті на вӧлі отсталӧйӧсь (овмӧсӧн да техникаӧн), эз вӧв на материальнӧй подув социализм стрӧитны — эз вӧвны сэк банкъяс, синдикатъяс, машиннӧй индустрия, кӧрт туяс.

Директория

1795 воӧ Конвент бырӧдісны да сы пыдди лӧсьӧдісны «директория» нима власьт, Францияӧн правитісны 5 бӧрйӧм директор. Директоръяс нин асьныс бӧрйисны министръясӧс. Законъяс лӧсьӧдны да директоръяс бӧрся видзӧдны вӧлі лӧсьӧдӧма «законодательнӧй корпус» кык палатаысь: 1) Пӧрысьджык котыр, 2) Витсёлӧн котыр. Бӧрйыссисны палатаясӧ ӧтмоз. Бӧрйыны вермисны сӧмын сэтшӧм йӧз, кодлӧн эм овмӧс 200 уджалан дон мында. Директория пыр законӧн бергӧдліс гырысь буржуазия. Якобинечьясӧс вермӧм бӧрын, буржуазия сэтшӧма нимкодясис, муртса Людовик Бурбонлӧн партияыс переворот эз вӧч.
Мелкӧй буржуазиялысь революция бырӧдӧм бӧрын, буржуазия лӧсьӧдіс буржуазнӧй диктатура — чорыд вооружённӧй власьт.
Рабочӧйяслӧн сійӧ кадӧ эз на тырмы классӧвӧй сознанньӧ — эз на вермы вӧчны ассьыс диктатура власьт. Сылы ёна на ковмис быдмыны, уна битва пыр петны, медым ас могъясыс вӧсна нуӧдны классӧвӧй тыш. ХVІІІ нэм помын Францияса рабочӧй класс эз на сяммы торйӧн, аслас могъяс вӧснаыс, кось нуӧдны, а революция чӧж отсасьыс буржуазиялы духовенствокӧд-дворянствокӧд косясьны. Тайӧ кось нуӧдіг кисьтіс ассьыс вир медсясӧ буржуазия могъяс вӧсна.

Бабёфлӧн восстанньӧ

Директория дырйи рабочӧйлӧн олӧм нӧшта на омӧльтчис. Донъяс сёян-юан тӧвар вылӧ 1790 во серти кыптісны 34 раз.
Рабочӧй удждон вермис босьтны луннас 120–350 ливр. 400 гр. нянь сулаліс 50 ливр, 400 гр. яй 120 ливр. Та серти позьӧ рабочӧй олӧм-вылӧм йылысь тӧлкуйтны. Татшӧм тшыгӧм олӧм вӧлі Парижса и мукӧд карса бедноталӧн.
Лёк олӧмла директория дырйи кыпӧдчыны мӧдліс выль восстанньӧ, Бабёфлӧн.
Тайӧ кыпӧдчӧм эз нин вӧв буржуазия могъяс вӧсна, а уджалысь йӧз могъяс вӧсна да коммунизм вӧсна. Бабёф ас ёртъясыскӧд мӧдліс кыпӧдны восстанньӧ «Ӧткодьяслӧн загӧвӧр» нима, бырӧдны директория, лӧсьӧдны уджалысь йӧз могъяс серти власьт, лӧсьӧдны коммунизм формаа строй, мед эз вӧв частнӧй собственносьт да эксплуатация. План Бабёфлӧн вӧлі со кутшӧм:
1. Колӧ бырӧдны дзикӧдз частнӧй собственносьт, кысянь став омӧльторйыс и эксплуатацияыс артмӧ.
2. Мед став оруддьӧясыс, му-видз, фабрик-заводъяс вӧліны общество киын.
3. Удж юкны войтыр сям серти, способносьтъяс серти, мед ни ӧтик морт уджтӧм эз вӧв. Сьӧкыд удж мед переменаӧн быдсӧн уджалісны.
4. Тӧваръяс, прӧдуктаяс эштӧм бӧрын общественнӧй магазинӧ пуктыны, а сэсянь юклыны йӧз колӧм серти.
5. Медым татшӧм коммунизм нога строй лӧсьӧдны, колӧ вӧчны революция, капиталистическӧй строй бырӧдны.
6. Революция вӧчасны бура гӧгӧрвоӧмысь, смел войтыр — заговорщикъяс. Бабёф эз мӧвпав массакӧд вӧчны революция, а заговорщик котыркӧд. Масса, сы мӧвпъяс серти, революция бӧрын кутчысяс революциялы отсавны.
7. Революция бӧрын лӧсьӧдны революционнӧй диктаторскӧй власьт. Став важ ыджыдалысь классъяслысь мырддьыны бӧрйысян гӧлӧс, общественнӧй удж бердӧ не сибӧдны найӧс. Мед власьт вӧлі уджалысь йӧз киын. Но «уджалысь» Бабёфлӧн зэв гӧгӧрвотӧм кыв.
8. Переворот бӧрын став нянь магазинъяс мырддявны. Гӧль йӧзлы сетавны нянь деньгатӧг, государство щӧт вылӧ. Озыръяслысь керкаяс мырддявны да голь йӧзӧс сэтчӧ овмӧдны. Став кӧлуйсӧ ломбардъясысь бӧр сетавны гӧль йӧзлы.
9. Бабёф гӧгӧрвоис, мый первой лунсянь революция бӧрын оз позь бырӧдны посни собственносьт. Колӧ вӧчны ӧтувъя овмӧс — «Национальнӧй коммуна». Тайӧ вӧчӧм могысь мырддьыны гырысь буржуазиялысь фабрик-заводъяс, духовенство-дворянстволысь му-видзьяс. Код оз окотит пырны коммунаӧ, мед кольччӧ ас овмӧсас. Бабёф мӧвпаліс, мый пыртӧм войтыр регыд гӧгӧрвоасны да пырасны коммунаӧ. А медым регыдджык пырисны найӧ, став налогъяссӧ пуктавны коммунаӧ пыртӧм войтыр вылӧ. Татшӧм вӧлі революция план да коммунизмӧ вуджан план Бабёфлӧн.
Но переворот кыпӧдчытӧдз водз Бабёфӧс провокатор выдайтіс. Март 27 лунӧ 1797 воӧ Бабёфӧс ёртъяскӧд казнитісны.
Бабёфлӧн «Ӧткодьяслӧн загӧвӧр» эз удайтчы. Народнӧй масса эз гӧгӧрво: рабочӧй класс вӧлі том на, медым революцияӧн нырнуӧдны. Крестьяна пӧвстӧ Бабёфлӧн мӧвпъяс зэв омӧля имитісны. Бабёф ыджыд надея кутіс армия вылӧ, но армия сійӧ кадас ёна торъяліс масса могъясысь, эз нин вӧв якобинечьяс дырся армияыд сэк. Бабёф первой морт петіс сійӧ кадӧ, коді прамӧйджыка гӧгӧрвоис революциялысь туйвизь. Бабёф мӧвпъясысь уна тор ковмис велӧдчыны ХІХ нэмса революционеръяслы. Дерт уна тор Бабёф эз вермы гӧгӧрвоны, кыдз ми ӧні гӧгӧрвоам, уна торйӧн и сорасис на сійӧ.

Революциялӧн значенньӧ

Буржуазнӧй революция помасис. Тайӧ революциялӧн мог вӧлі сувтӧдӧма — буржуазнӧй промышленносьтлы кыптан туй сетны, дворянстволысь да духовенстволысь, кыдз ыджыдалысь классъяслысь, вын чегны. Сідзжӧ став «важ пӧрадоксӧ», став дзугысь, мешайтысь торъяссӧ промышленносьт кыпалӧмлы бырӧдіс. Буржуазия киын ӧні лои власьт, став законъясыс. Туй промышленнӧй капитализмлы воссис зэв паськыда. 1799 воӧ кӧть Наполеон Бонапарт (та йылысь водзын на лоӧ) республика формаа власьт пыдди монархия бӧр лӧсьӧдіс, директорияӧс бырӧдіс, но тайӧн немтор эз вежсьы. Наполеон дырйи капитализм эз чин, а ещӧ чорыда кыптіс. Францияса буржуазиялӧн революция жугӧдіс «важ пӧрадок» Францияысь и мукӧд европаса государствоясысь тшӧтш. Та серти Маркс индіс, мый Францияса революция оз ков Францияса революцияӧн сӧмын лыддьыны, а Европаса революцияӧн.

Маркслӧн да Ленинлӧн Францияса революция йылысь выводъяс

Кыдзи гӧгӧрвоны ХVІІІ нэм помса Францияса революция, сылысь законъяссӧ да значенньӧсӧ, медбур, медвеськыд индӧдъяс сетісны Маркс да Ленин.
Маркс тадзӧн донъяліс тайӧ Революция:
«1789 воӧ (великӧй французскӧй революция дырйи) буржуазия ӧтувтчис народкӧд, медым бурджыка сувтны паныд король власьтлы да дворянство-духовенство ыджыдалӧмлы. Революция дырйи буржуазия петіс юрнуӧдысь классӧн.
Пролетариат да мукӧд обществоса группаяс, кодъяс эз вӧвны буржуазия классын, эз на кужны торйӧднысӧ ассьыныс классӧвӧй могъяссӧ буржуазия могъясысь, эз на вӧвны организуйтчӧмаӧсь общественнӧй классӧ.
Та серти, кӧн найӧ (пролетариат да мукӧд увтыртӧм общественнӧй группаяс) и кымынысь эз кыпӧдчывны, сідз шуны, кӧть босьтам 1793–94 вося революция Францияысь, — быд кыпӧдчылӧм налӧн пӧри вермасьӧмӧ буржуазия класс могъяс вӧсна, а эз ас могъясыс вӧсна.
Францияса революция дырся террор системаыс вӧлі увтыртӧм общественнӧй классъяслӧн медбур вермасян ног, медым чегны, пазӧдны дзескӧданторъяссӧ буржуазия класс быдман туй вылысь, — дворянскӧй корольлысь власьт, феодализмсӧ дзоньнас, посни буржуазияӧс». К. Маркс.
Татшӧм жӧ оценка Маркслӧн вӧлі сетӧма «Коммунистическӧй манифестын».
«Татшӧм кадӧ (стадияӧ) массӧвӧй рабочӧй выступленньӧ зільӧ кыпӧдны буржуазия ачыс. Кыпӧдчӧм рабочӧй кось нуӧдӧ оз ас врагыскӧд, а вермасьӧ, мӧдарӧ, ас враг врагыскӧд — отсалӧ буржуазиялы политическӧй власьт мырддьыны феодальнӧй классъяс киысь».
«Воськов водзлань, кык воськов бӧрлань» нигаын Ленин гижис Францияса революция йылысь:
«Францияса революция йылысь тӧлкуйтігӧн быдсӧн ыстысьӧны, кутшӧм 1793–94 воясӧ французъяс петкӧдлісны ассьыныс военнӧй доблесьтъяс да нуӧдісны героическӧй тыш, ассьыныс страна врагысь мездӧм могысь.
Но тайӧ жӧ сикас йӧзыс, ыджыд доблесьтъяс йылысь сёрнитігӧн, вунӧдӧны дзикӧдз сійӧ кадса историческӧй, экономическӧй условйӧяссӧ Франциялысь. Вот тайӧ сӧмын вермис вӧчны татшӧм доблесьтъяссӧ, татшӧм чудесаяссӧ олӧмӧ пӧртны Францияын. Збыльысь феодализм пӧрадоккӧд революционнӧй вермасьӧмыс, выль производство ногъяс лӧсьӧдӧм вӧсна, крестьянинӧс феодализмысь мездӧм вӧсна да сы овмӧслы вӧля сетӧм вӧсна, — кыпӧдіс зэв ыджыд энергияӧн, вынӧн тайӧ косьсӧ. Вот кӧні историческӧй, экономическӧй помкаыс тайӧ революцияыслӧн, коді видзис Францияӧс киссьӧмысь, пуктіс сылы выль способа овмӧс подув, сісьмӧм феодализм подув пыдди.
ХVІІІ нэм помса революция дырйи, овмӧс подув выльмӧдігӧн, вежсис тшӧтш воддза политическӧй, духовнӧй культураыс. Францияын вӧлі лӧсьӧдӧма диктатура власьт революция дор сулалысь демократиялӧн да революционнӧй пролетариатлӧн (демократия сэк эз на вӧв торъялӧма ас могъяснас да революция уджнас пролетариатысь), став «важ пӧрадокыслы», реакция дор сулалысь классъяслы вӧлі объявитӧма зэв чорыд война. Став народыс, медсясӧ нартитӧм, увтыртӧм классъяс, революционнӧй энтузиазмӧн ӧзйисны, мый война — тайӧ революция мездан война, сійӧс зэв чорыда, сьӧлӧмсянь колӧ нуӧдны. Збыльысь сійӧ сідзик и вӧлі.
Франция революция кадӧ нуӧдіс классӧвӧй (обороняйтчан) война, медым мездысьны реакционнӧй, монархическӧй Европа наступленньӧысь.
1792–93 вояс бӧрти, кор лоис Францияын контрреволюционнӧй диктатура Наполеон Бонапартлӧн, сэк нин эз вӧв революционнӧй (обороняйтчан) война, а йӧзлысь муяс мырддялан (наступательнӧй) война».

ЮАСЯНЪЯС

1. Кутшӧм классъяс киын вӧлі законодательнӧй собранньӧ, кодъяс государственнӧй власьтӧн сэк бергӧдлісны?
2. Кутшӧм законъяс сетіс законодательнӧй собранньӧ, кодлы сійӧ отсаліс, кодӧс жмитіс?
3. Мыйла буржуазия бӧр кусӧдӧ революция, кор эз на вермы революция помӧдз эштыны.
4. Кыдзи жирондистъяс видзӧдісны мукӧд государствокӧд война нуӧдӧм вылӧ, а сідз жӧ и якобинечьяс и король. Кутшӧм торъя могъяс вӧлі войнаын тайӧ куим сикаса йӧзыслӧн?
5. Кыдзи артмисны Парижса секцияяс. Кутшӧм классъяс секцияяс пыр выступайтісны?
6. Мый медсясӧ революция туй вылӧ йӧткис парижса массаӧс?
7. Кутшӧм помка вӧлі 1792 вося август 10-ӧд лунся революциялы? Кутшӧм классъяс сійӧ вӧчисны? Мый выльтор сетіс тайӧ революцияыс?
8. Кыдзи артмис конвент? Кутшӧм партияяс вӧліны конвентын?
9. Кыдзи артмис «Парижса коммуна»? Мыйла жирондист сяма конвентлӧн лыби первой воськовсянь кось коммунакӧд?
10. Мыйла конвент дырйи Парижса беднота частӧджык мӧдіс кыпӧдчыны воддза серти?
11. Кутшӧм политическӧй вопросъяс гӧгӧр медсясӧ торъялісны «Монтань» да «Жиронда»?
12. Кутшӧм помкаясысь артмис май 31-ӧд лунся да юнь 2-ӧд лунся 1793 воас революция? Кодъяс сійӧ вӧчисны?
13. Кутшӧм законъяс лэдзис якобинскӧй конвент гӧль йӧзлысь олӧм бурмӧдӧм серти да республика видзӧм серти? Мыйла татшӧм законъясыс вӧлі колӧны?
14. Кыдзи якобинечьяс крестьяна видз-му йылысь урчитісны? Мыйӧн торъялӧ видз-му закон конвентлӧн да учредительнӧй собранньӧлӧн?
15. Мыйла якобинечьяс карса беднотакӧд союз вӧчлісны?
16. Кыдзи якобинечьяслӧн власьт вӧлі организуйтӧма? Мыйла 1793 вося конституция эз вӧв олӧмӧ пӧртӧма?
17. Код сэтшӧм «дурмӧмъясыс», мыйла накӧд якобинечьяс эз ладмыны?
18. Мыйла карса бедноталӧн да якобинечьяслӧн союз киссис?
19. Мыйла крестьяна изменитісны якобинечьяслы?
20. Кутшӧм группаяс артмисны якобинскӧй конвентын, и мыйӧн торъялісны мода-мӧдсьыныс?
21. Мыйла революция дырйи вӧлі пуктӧма классӧвӧй кось вуж бердӧ террор?
22. Кутшӧм помка серти кыпті переворот термидор 9-ӧд лунӧ 1794 воын? Код сійӧ вӧчис, кодъяс вӧліны нырнуӧдысь пыддиыс сэні?
23. Кутшӧм туйӧ веськаліс революция термидор 9-ӧд лун бӧрын. Мыйӧн петкӧдлыны позьӧ, мый гырысь буржуазия бӧр власьт дорӧ воис?
24. Кутшӧм помка лои Бабёфлы кыпӧдчывны?
25. Кутшӧм вӧлі Бабёфлӧн социальнӧй программа, мыйла сылы эз удайтчы сійӧ?
26. Мый вайис Франциялы да мукӧд государствояслы «Ыджыд Революция»?
27. Кутшӧм тайӧ революцияас удж францияса пролетариатлӧн?
28. Кыдзи донъялісны тайӧ революциясӧ Маркс да Ленин?



ГӦТРАСЬӦМ, СЕМЬЯ ДА ОПЕКА

ОКТЯБРСЯ РЕВОЛЮЦИЯ СЕТІС НЫВБАБАЛЫ ТЫРМЫМӦН ӦТКОДЬ ПРАВА МУЖИКЪЯСКӦД

Сӧветскӧй Социалистическӧй Республикаяслӧн Союз — тайӧ дзик ӧтик страна став му вылас, кӧні нывбабалы сетӧма став праваяссӧ мужиккӧд ӧткодя.
Дзик мӧд пӧлӧс положенньӧыс нывбабаяслӧн капиталистическӧй странаясын.
Буржуазнӧй государство законъяс серти гӧтыр да челядь арлыд тырмытӧдз олӧны верӧс — семьяын юралысь — киподулын.
Верӧс вермӧ распоряжайтчыны гӧтыр нажӧвитӧм сьӧмӧн. Уна государствоясын весиг оланін да удж гӧтыр бӧрйӧ сӧмын верӧс шуӧм серти.
Уджалысь нывбабаӧс капиталист государствоясын зэв ёна эксплуатируйтӧны. Нывбабалӧн удж донъявсьӧ зэв улӧ.
Тайӧ нартитӧм кындзи сійӧ увтыртчӧ аслас семья пытшкын. Торъя нин сьӧкыд вӧлі олӧмыс увтыртӧм нацияса нывбабалӧн сар дырся Россияын.
Торъя нин чорыд да лёк эксплуатация, нартитӧм улын вӧлі нывбаба-батрачка, беднячка. Му тырмытӧм, вывті гырысь налогъяс, бӧрӧ кольӧм му-видз уджаланног — ставыс тайӧ медся ёнасӧ усьлӧ батрачка да беднячка пельпом вылӧ. Уджалысь крестьянкаӧс вӧлі личкӧ сьӧкыд удж да вермытӧмлун. Сы вылӧ жӧ вӧлі медъёна усьӧ став горт гӧгӧрса удж.
Октябрся революция буржуйясӧс шыбитӧм бӧрын медводдза лунъяснас жӧ ӧткодяліс нывбабаӧс мужикъяскӧд быд пӧлӧс праваясын.
Нывбабаясӧс мездӧмлы, сійӧс праваясын мужиккӧд ӧткодялӧмлы Ленин ёрт пуктыліс зэв ыджыд значенньӧ. Мӧскуаса роботничаяс конференция вылын аслас висьталӧмын Владимир Ильич шуис:
«Сӧвет власьтӧн, кыдз уджалысь йӧз власьтӧн, первойя тӧлысьнас жӧ нывбаба йылысь законодательствоын вӧлі вӧчӧма зэв чорыд переворот. Сійӧ законъясысь, кодъяс увтыртлісны нывбабаӧс, Сӧвет республикаын эз коль нинӧм. Ме шуа сійӧ законъяс йылысь, кодъяс используйтлісны нывбабалысь омӧль положенньӧсӧ, кедзовтлісны найӧс, эз сетлыны ӧткодь праваяс — юксьӧм йылысь да сідз шуана «чурка» кага йылысь закон, батьлысь кага быдтӧм вылӧ нывбабаӧн перъян права йылысь закон».
Сыкӧд тшӧтш Ленин ёрт не ӧтчыд индыліс, мый нывбабаӧс куш ӧти праваын ӧткодялӧм оз на тырмы, медым дзикӧдз мездыны нывбабаӧс да мужиккӧд збыль вылӧ праваясын ӧткодявны, колӧ мед вӧлі общественнӧй овмӧс да общественнӧй производительнӧй уджын нывбабалӧн участвуйтӧм.
Ӧні ми аддзам, кыдзи пӧртсьӧны олӧмӧ Ленин ёртлӧн кывъясыс. Став миян стройыс, миян социализм тэчӧм, сиктса овмӧс колхозъясӧ ӧтувтӧм збыль вылӧ мездӧны нывбаба-крестьянкаӧс, перевоспитайтӧны сійӧс, увтыртӧмаысь, кедзовтӧмаысь пӧртӧны мезмӧм, водзын мунысь нывбабаӧ, выль социализм нога олӧм тэчысьӧ.
Сталин ёрт колхозник-ударникъяс первойя Ставсоюзса съезд вылын аслас висьталӧмын шуис:
«Колхознӧй движенньӧ кыпӧдіс веськӧдлан уджъяс вылӧ тӧлка, сюся уджалысь зэв уна нывбабаясӧс. Видзӧдлӧй съезд вылас, сійӧ состав вылӧ, и ті аддзанныд, мый нывбабаясыд бӧрӧ кольӧм йӧзсьыд важӧн нин вуджисны водзын мунысьясӧ».
Сталин ёрт чуксаліс колхозничаясӧс «помнитны колхоз вын йылысь да нывбабаяслы значенньӧ йылысь, мый сӧмын колхозъясын найӧ вермасны сувтны ӧтвыйӧ мужикъяскӧд. Колхозъястӧг — неравенство, колхозъясын — праваясын ӧткодялӧм. Мед помнитӧны та йылысь колхознича ёртъяс да мед видзӧны найӧ колхознӧй стройсӧ, кыдз ассьыныс синъяснысӧ».
Октябрся революция бӧрын кольӧм 15 во вежисны миянлысь странанымӧс тӧдтӧм выйӧдз.
Ӧні быдмисны дзонь каръяс, фабрик-заводъяс сэні, кӧні важӧн вӧліны пустыняяс, мунны позьтӧм вӧръяс, тайга да нюръяс.
Посни крестьянскӧй ӧтка овмӧс пыдди, кӧні уджалісны медся бӧрӧ кольӧм, варварскӧй уджалан кӧлуйӧн, решающӧй сиктса овмӧсса районъясын — дорвыв коллективизация, совхозъяс да МТС-яс, кӧні эм уна видз-му уджалан машинаяс (комбайнъяс, тракторъяс да с. в.). Дорвыв коллективизация под вылын кулакӧс жугӧдӧма и бырӧдӧма кыдз классӧс, уджалысь крестьянаӧс, мездӧма кулак кипод улысь.
Ставыс тайӧ вӧчис условйӧ социализм ногӧн быт вежӧм вылӧ, и ми аддзам, кыдзи воысь воӧ содӧ лыдыс сэтшӧм учрежденньӧяслӧн, кодъяс мездӧны нывбабаӧс — детъяслияс, детдомъяс, ӧтувъя сёянінъяс, песласянінъяс да с. в. Тайӧ сяма учрежденньӧясыс паськалӧны и колхозъясын.
Выль быт вӧсна тышкасьӧм мунӧ чорыд классӧвӧй тыш условйӧясын, кыдзи и миян став социализм тэчӧмыс мунӧ быд пӧлӧс оппортунистъяскӧд тышкасьӧмӧн. Сталин ёрт партия 15-ӧд съезд вылын шуис, мый кытчӧдз миянын лоӧны классъяс, ми огӧ вермӧ ланьтӧдчыны да успокоитны асьнымӧс, мый ставыс нин миян бур.
«Выль да важ костын, кулысь да чужысь костын тыш — со миян быдмӧм-паськалӧмлӧн подулыс» (Сталин).
Мӧд пятилеткалӧн лоӧ мог: «Дзикӧдз бырӧдны капиталистическӧй элементъясӧс да классъясӧс вообще, дзикӧдз бырӧдны помкаяссӧ, кытысь петӧны классӧвӧй торъялӧмъяс да эксплуатация, экономикаысь да йӧз вежӧртасысь капитализмлысь колясъяссӧ вермавны, странаысь став уджалысь йӧзсӧ пӧртны классъястӧм социалистическӧй общество вежӧртаса активнӧй тэчысьясӧ».
Та вӧсна нӧшта чорыдджыка колӧ нуӧдны тыш важ быт колясъяскӧд.
Дерт нывбабаӧс воддза кодь увтыртӧмыс абу нин. Революция воясӧ нывбаба зэв ёна быдмис. Медъёна сійӧ вӧлі увтыртӧма крестьяна пытшкын — ӧні колхознича тыр праваа колхозса шлен. Сійӧ тыр праваа и семья пытшкын.
Чорыд наказанньӧ видчысьӧ быдӧнӧс, коді мырдӧн, грӧзитӧмӧн пыкӧ нывбабаӧс общественнӧй удж вылын уджалӧмысь, коді мырдӧн тшӧктӧ мунны верӧс сайӧ да с. в., коді эськӧ пыкис сійӧс Октябрся революцияӧн перйӧм праваясӧн пӧльзуйтчӧмысь.
Та вӧсна мамлысь да кагалысь праваяссӧ дорйӧм вылӧ, кор налысь праваяссӧ торкӧны, колӧ сюся шыасьны пролетарскӧй да колхознӧй общественносьтлы.
Тайӧ брошюраыс тӧдмӧдӧ гӧтрасьӧм йылысь законӧн, сетӧ практическӧй индӧдъяс, кыдзи перйыны законӧн сетӧм праваяс.
Колӧ, мед эськӧ быд уджалысь Сӧветскӧй Союзын тӧдіс тайӧ законсӧ да отсаліс мамлысь да кагалысь праваяссӧ дорйыны.

МЕДВОДДЗА ГЛАВА
ГӦТРАСЬӦМ

Сӧветскӧй власьтӧн пыдди пуктыссьӧ оз вичкоын венчайтчӧмӧн гӧтрасьӧм?

Октябрся революцияӧдз Россияын пыдди пуктыссьыліс сӧмын вичкоын венчайтчӧмӧн гӧтрасьӧм.
Сар дырся Россияын вичко вӧлі уджалысь йӧзӧс увтыртан да пемдӧдан ӧруддьӧӧн, сійӧ, государство покровительствоӧн пӧльзуйтчӧмӧн, зілис пыдӧ пырны быд семья бытӧ да сарскӧй самодержавйӧлысь да озыра олысь класслысь интересъяссӧ дорйӧм могысь пемдӧдіс массалысь вежӧртассӧ.
Гӧтрасьӧм ни торйӧдчӧм, чужӧм ни кулӧм — немтор эз мунлы поптӧг-дяктӧг, таысь ставсьыс вичко да поп-дяк, уджалысь йӧзӧс религияӧн пемдӧдӧмӧн, эксплуататоръяскӧд тышкасьӧмысь бокӧ кежӧдӧмӧн да йӧзӧс грабитӧмӧн, босьтісны аслыныс барыш.
Октябрся революция енлы эскӧм йӧзӧдіс частнӧй делӧӧн. СССР-ын вичкоын венчайтчӧм лыддьыссьӧ сӧмын вичко обряд пыдди, некутшӧм праваяс сэтшӧм гӧтрасьӧмыс оз сет. Ӧні миянын вичкоын венчайтчӧмӧн гӧтрасьӧны сӧмын нин ёна бӧрӧ кольӧм йӧз. Сӧвет власьт пуксян медводдза лунъясас на вӧлі лэдзӧма закон, код кузя збыльӧн лыддьыссьӧ гражданскӧй состоянньӧ кузя акт гижалан органъясын (ЗАГС) гижсьӧм. Вичкоын венчайтчӧмӧн гӧтрасьӧмъясӧс, кодъяс вӧліны Октябрся революцияӧдз, Сӧвет власьт лыддис позянаӧн ӧткодявны революция бӧрся гражданскӧй гӧтрасьӧмъяскӧд, революцияӧдз вичкоын венчайтчӧмӧн кындзи некутшӧм гӧтрасьӧм эз вӧв да.
Кутшӧм гӧтрасьӧм пуктыссьӧ пыдди Сӧвет власьтӧн да кутшӧм значенньӧ гӧтрасигӧн гижсьӧмлӧн?
Гӧтрасьӧм да семья йылысь закон медводдза статтяын висьтавсьӧ, кутшӧм цель гӧтрасигӧн гижсьӧмлӧн. Сэні висьтавсьӧ, мый «гӧтрасьӧм гижӧм лӧсьӧдсьӧ, кыдз общественнӧй да государственнӧй интересъясӧн лыддьысьӧм могысь, сідзи и гозъялысь да челядьлысь личнӧй да эмбур вылӧ праваяс да интересъяс видзӧм кокньӧдӧм могысь».
Гижсьӧмӧн гӧтрасьӧмкӧд ӧттшӧтш миян эм и гижсьытӧг гозйӧн олӧм.
Мыйӧн бурджык гижсьӧмӧн гӧтрасьӧмыс?
Оз-ӧ бурджыка обеспечивайтчыны гижсьӧмӧн гӧтрасьысьяслӧн челядьыс? Ньӧти оз. Бать-мамлы быть лоӧ видзны челядьӧс ӧткодя, чужисны-ӧ найӧ гижсьӧмӧн гӧтрасьӧмысь, а сідзи жӧ и сэки, кор челядь чужисны случайнӧй олӧмысь.
Сідзи кӧ, кыптӧ вопрос: кутшӧм пӧльза вайӧ тайӧ гижсьӧмыс? Гӧтрасьӧм пуктӧ верӧс да гӧтыр вылӧ вель уна обязанносьтъяс, шуам: отсавны мӧда-мӧдныслы дзескаммӧмъяс дырйи, быдтыны да видзны челядьӧс. Торйӧдчигӧн кольӧ обязанносьт челядь йылысь тӧждысьны, нуждайтчысь, уджавны вермытӧм и сідз жӧ уджтӧм гӧтыр либӧ верӧс йылысь тӧждысьны да с. в. (став тайӧтор йывсьыс бура гижӧма водзын).
Верӧс да гӧтыр оз пыр вермыны бурӧн ӧтсӧгласӧ воны челядьӧс вердӧм вылӧ сьӧм сетӧм йылысь, торъя нин сэк, кор найӧ юксьӧны. Овлывлӧ и сідз: кага чужис, верӧс эновтӧ ассьыс гӧтырсӧ, висьтавлӧ, мый сійӧ и верӧсӧн эз вӧвлыв, мый сійӧ абу бать кагалӧн и сылысь кага быдтӧм вылӧ перйӧны неправильнӧ. Сэки лоӧ воны судӧдз да сэні доказывайтны, мый челядь видзӧм вылӧ мынтӧмысь пышъялысь эм збыль вылӧ бать тайӧ челядьлӧн. Гӧтрасьӧмныс кӧ гижӧма, сэки делӧыс вӧлі эськӧ прӧстӧйджык сійӧн, мый сэтшӧм гӧтрасьӧм йывсьыс эм гижӧд. Гӧтрасьӧмыс кӧ некытчӧ эз вӧв явитӧма, то сэки сы йылысь докажитны сьӧкыдджык. Суд вылӧ лоӧ корлывлыны свидетельясӧс, а гозъя олӧмыс кӧ регыд када вӧлі, то оз пыр позь свидетельяс висьталӧм серти тӧдны гозъя кост олӧм йылысь.
Гижсьӧм отсалӧ мамлы докажитны, коді сылӧн верӧсыс, коді бать сійӧ кагалӧн.
Сідзкӧ гижсьӧм тані зэв пӧлезнӧй.
Кыдзи ӧтлаын олігӧн, сідзи и торйӧдчӧм бӧрын закон урчитӧм кадӧ, сідз жӧ и наследуйтӧмын, гижсьытӧг гӧтрасьысьяслӧн сэтшӧм жӧ праваяс, кутшӧм и гижсьӧмӧн гӧтрасьысьяслӧн.

Сӧветскӧй законодательство серти челядьӧс дорйӧм

Уна чукӧртчылӧмъяс вылын выль закон йылысь сёрнитігӧн унджык рабочӧйыс да крестьянаыс шыӧдчисны сы дор, мед эськӧ челядьӧс видзӧм вылӧ босьтан праваяс вӧліны ӧткодьӧсь кӧть кутшӧм гӧтыраӧсь гозъя эз вӧвны (гижсьӧмӧн гӧтрасьӧм кӧть, гижсьытӧг гӧтрасьӧм кӧть, кӧть и случайнӧй олӧм).
Буржуазнӧй странаясын, сідз шуана «чурка» челядь олӧны ыджыд нуждаын. Челядь кулӧм на костын ёна ыджыдджык «закон кузя» гӧтрасьӧмъяслӧн сійӧ жӧ арлыда челядь серти.
Буржуазнӧй законъяс, код серти «чурка» челядьлы лоӧ овны ыджыд нуждаын, тшыгъявны да кувны, мунӧны гӧль йӧзлы паныд. Буржуазнӧй закон медся чорыда кучкӧ гӧля олысь нывбабаӧс, кодъяс шыбитӧны кагасӧ вайӧм мысти некутшӧм отсӧгтӧг.

Мый лыддьысьсӧ гозъяӧн олӧмӧн, гӧтрасьӧмыс кӧ абу гижӧма

Гӧтрасьӧм йылысь законын шуӧма, кутшӧм отношенньӧяс мужика-нывбаба костын вермасны лыддьысьны гозйӧн олӧмӧн, коді ӧткодялӧма праваясӧн гижсьӧмӧн гӧтрасьӧмкӧд да коді сетӧ право отсӧг босьтны.
Та йылысь висьталӧ кодекслӧн 22-ӧд стаття.
«Гозъяӧн олӧм петкӧдлан торйӧн, гӧтрасьӧмыс кӧ вӧлі абу гижӧма, суд вылын вермас лоны: ӧтлаын олӧм, сэтшӧм олігӧн ӧтувъя овмӧс, личнӧй гижасьӧмъясӧн да мукӧд документъясӧн коймӧд морт водзын гозъя кост олӧм петкӧдлӧм, а сідз жӧ обстоятельство серти мӧда-мӧдлы материальнӧя отсасьӧм, ӧтвылысь челядь быдтӧм да с. в.».
Дерт законын сьӧкыд и весиг вӧлі оз позь водзвыв индыны став признакъяссӧ, код кузя мед эськӧ суд вермис шуны, мый тайӧ збыльысь гӧтрасьӧм, а абу случайнӧй регыд када олӧм.
Законын позьӧ вӧлі индыны гозйӧн олӧмлысь сӧмын важнӧйджык петкӧдлысь торъяссӧ. Кор суд кутас видлавны делӧсӧ да кутас тӧдмасьны быт условйӧясыскӧд, сэки сійӧ вермас аддзыны олӧмсьыс веськыд вочакыв и веськыда решитны вопрос, збыль-ӧ споритысьяс гозъяӧн олысьяс, али на костын вӧвлӧма сӧмын случайнӧй олӧм.
Случайнӧй полӧвӧй олӧм гӧтрасьӧмӧн оз лыддьыссьы и сы вӧсна сідзи олысьяслы гозъяӧн олысь праваяс оз сетсьы, но бать-мамлы быть лоӧ видзны случайнӧй олӧмысь чужысь челядьӧс.

Кутшӧм арлыдӧн гижсьысьӧны гӧтрасьӧмъяс.

Арлыд, коді колӧ гӧтрасьӧм вылӧ, лӧсьӧдӧма мужикъяслы и нывбабаяслы 18 арӧс. Тайӧ лӧсьӧдӧма сы вӧсна, медым видзны дзоньвидзалун гӧтрасьысьяслысь да найӧ челядьлысь.
Нывбабаясӧс видзӧм кузя сідз жӧ ньӧти оз позь лэдзны водз гӧтрасьӧмъяс. Та вӧсна и вӧлі содтӧма верӧс сайӧ мунан арлыд нывбабалы 18 арӧсӧдз.
Торъя случайясӧ местнӧй органъяс вермӧны лэдзны гижсьӧм гӧтрасьны нывбабакӧд, кодлы тырӧма 17 арӧс.
Овлӧны случайяс, кор сэтшӧм йӧз, кодъяс кӧсйӧны гӧтрасьны гӧтрасяна арлыд тыртӧм морткӧд, синӧны найӧс вичкоын венчайтчӧмӧн гӧтрасьӧм вылӧ (ЗАГС-ын гижсьӧм пыдди). Та вӧсна поп-дякӧс чорыда ӧлӧдӧма венчайтны, гӧтрасьысьлы кӧ абу тырӧма 18 арӧс. Таысь мыждӧм поп-дяк сетсьӧны уголовнӧй судӧ.
Арлыд тыртӧмъясӧс гӧтрасьны мырдӧн тшӧктӧм карайтчыссьӧ уголовнӧй пӧрадок серти.

Гижсьыссьӧ-ӧ выль гӧтрасьӧм сэки, кор важ гӧтрасьӧм абу на торйӧдӧма

Ӧтпырйӧ уна гӧтырӧн (кыкӧн, куимӧн либӧ унджыкӧн) олӧм оз разрешайтчыссьы.
Гижсьӧмӧн выльысь гӧтрасигӧн важ гӧтрасьӧм дзебысьяс кыв кутӧны уголовнӧй законъяс серти. Но овлӧны случайяс, кор гозъя збыль дугдӧны ӧтувъя семьяӧн олӧмысь ассьыныс торйӧдчӧмсӧ оформиттӧг да кодныскӧ на пиысь выльысь фактическӧя гӧтрасьӧ.
Тайӧ фактическӧй гӧтрасьӧмсӧ бӧрвылас гижигӧн важ гижӧмӧн гӧтрасьӧм лыддьыссьӧ дугӧдӧмӧн сійӧ кадсянь, кор лои выль фактическӧй гӧтрасьӧмыс.

Йӧйталӧмӧн висьысьяслы гӧтрасьны оз позь.

Оз гижсьыссьы сэтшӧм йӧзлӧн гӧтрасьӧм, кодъяс пиысь ӧтиыс, либӧ кыкнанныс абу тыр вежӧраӧсь, либӧ йӧйталӧмӧн висьысьяс. Татшӧм кутӧмыс дзик веськыд. Гӧтрасьысьяс пиысь кӧ ӧтиыс йӧйталӧмӧн висьысь, буртор видчысьны татшӧм гӧтрасьӧмысь оз позь: тані вермас лоны йӧйталӧмнас висьысьыслы лёктор вӧчӧм, да и ачыс сійӧ вермас вӧчны семья кост олӧм вывті сьӧкыдӧн. Сэсся, тайӧ вӧлі эськӧ омӧль и водзыса пӧкӧленньӧлы, ӧд татшӧм гӧтрасьӧмсьыс вермасны чужны тырвежӧртӧм челядь.

Матысса рӧдняяс костын гӧтрасьӧмысь кутӧм (ӧлӧдӧм)

Сідзи жӧ оз гижсьыны гӧтрасьӧмъяс матысса рӧдняяс костын, шуам, батя-ныла костын, мама-пиа костын, а сідз жӧ ӧти мам-батя да кӧть мӧд-мӧд мама, либӧ мӧд-мӧд батя чой-вок костын. Наука тӧдмаліс, мый матысса рӧдняяс костын гӧтрасьӧмысь пырджык чужӧны висьлӧс челядь. Дядь да дядьӧн шуысь (племянница) костын, ичинь да ичиньӧн шуысь (племянник) костын, воча чоя-вок костын гӧтрасьӧмъяс вермасны лоны.

Гӧтрасьӧм гижигӧн колӧ висьтавны семейнӧй положенньӧ йылысь да дзоньвидзалун йылысь сведенньӧяс

Гижсигӧн гӧтрасьысьяслы колӧ висьтавны мӧда-мӧдыслы, кымынӧдысь гӧтрасьӧ ӧтиыс и мӧдыс да кымын эм челядь. Сідзи жӧ налы колӧ мӧда-мӧдсӧ тӧдмӧдны, оз-ӧ висьны кодныскӧ на пиысь кутшӧмкӧ висьӧмъясӧн (лёквисьӧмъяс, йӧйталан висьӧм, туберкулёз, да с. в.)
Пролетариатлӧн государство нуӧдӧ быд пӧлӧс мераяс, медым видзны населенньӧӧс висьӧмъяс вӧсна (лёквисьӧмысь да мукӧдысь) тшыкӧмысь. Мӧд мортӧс лёквисьӧмӧн тӧдӧмӧн заразитӧм миян лыддьыссьӧ зэв ыджыд преступленньӧӧн, код вӧсна лишайтӧны сійӧ мортсӧ свободаысь 3 воӧдз.
Гӧтрасьны позьтӧм помкаяс дзебӧмысь, либӧ гижсян органъяслы лӧжнӧй сведенньӧяс сетӧмысь мыжаяс кывкутӧны уголовнӧй пӧрадок серти.

Кутшӧм ов колӧ босьтны гозъялы да челядьлы?

Сӧветскӧй закон серти гӧтрасигӧн гозъя вермӧны кольны ассьыныс важ овъяснысӧ, либӧ вермӧны босьтны ӧтувъя ов (верӧсыслысь либӧ гӧтырыслысь). Кутшӧм ов найӧ кӧсйӧны босьтны, сы йылысь найӧ висьталӧны гижсигӧн (17-ӧд ст.).
Юксигӧн налы сетсьӧ право бӧр босьтны ассьыныс важ гӧтыртӧм дырся овъяссӧ.
Арлыд тыртӧм челядь сэки, кор бать-мамыслӧн овыс ӧтувъя, шусьӧны сійӧ жӧ овӧн. Бать-мамыслӧн кӧ мӧд-мӧд пӧлӧс овъяс, арлыд тыртӧм челядьлы сетсьӧ овыс бать-мам костын лӧсьӧдчӧм серти. Вензяна случай дырйи вопрос разрешайтчыссьӧ опека да попечительство органъясын. Сэки жӧ, кор оз тӧдны, коді кагалӧн батьыс, кагалы сетсьӧ мамыслӧн овыс. Гозъяӧн олӧмысь дугдӧм бӧрын челядьлы кольӧ сійӧ жӧ овыс, коді вӧлі налӧн бать-мамыс ӧтлаын олігӧн. Дерт челядьлы арлыд тырӧм бӧрын найӧ вермасны корны вежны овсӧ законӧн лӧсьӧдӧм общӧй пӧрадок серти.

МӦД ГЛАВА
ГОЗЪЯ КОСТ ОЛӦМ ЙЫЛЫСЬ

Верӧслӧн да гӧтырлӧн ӧттшӧтш нажӧвитӧм эмбур вылӧ праваяс ӧткодьӧсь

Октябрся революцияӧдз нывбабалӧн эз вӧв некутшӧм права гӧтырӧн олігӧн нажӧвитӧм эмбур вылӧ. Сӧветскӧй законъяс серти эмбур юкигӧн гӧтыр вермӧ босьтны ассьыс пайсӧ ӧттшӧтш нажӧвитӧм эмбурысь. И тайӧ ӧткодя инмӧ производствоын уджалысь нывбабаяслы, сиктса овмӧсын уджалысьяслы, сідзи жӧ и гортса кӧзяйкаяслы.
Шуам, гозъя кӧ олісны ӧтлаын некымын кад, — верӧсыс уджаліс фабрикаын, гӧтырыс вӧчис горт гӧгӧр уджъяс, — то и гӧтырыслысь уджсӧ, мый вайис пӧльза семьялы, колӧ босьтны лыд вылӧ. Найӧ ӧтувъя уджӧн, ӧтлаын олігӧн вӧлі лӧсьӧдӧма вурсян машина, пызан-улӧс и мукӧдтор; став сійӧ эмбурас гозъя пиысь кыкнанныслӧн эм удж пай, а сы вӧсна торйӧдчигӧн эмбур юксьӧ кыкнан костас.
Ӧтлаын олігӧн нажӧвитӧм эмбур вылӧ гозйӧн олысьяслысь права оз позь гӧгӧрвоны сідзи, мый эмбур юксьӧ пыр шӧриӧн. Тані колӧ бура видзӧдлыны, кутшӧм лоӧма бытӧвӧй обстановка гозъя кост олӧмын. Шуам, ӧти ордас кӧ кольӧны быдтӧм вылӧ челядь, а мӧдыс кутас овны ӧтнас, то гӧгӧрвоана, мый торйӧдчигӧн суд тайӧтор оз коль сідз. Юксигӧн суд босьтас лыд вылӧ уна семьяаӧс да судитас унджык сылы, кодлӧн кольӧ ыджыдджык семья.
Колӧ артыштны тшӧтш сійӧтор, дыр-ӧ олӧма гӧтырӧн сійӧ мортыс, коді корӧ торйӧдчӧм.
Ӧвлӧны и сэтшӧмторъяс, кор гозъя пиысь ӧтиыс ӧтлаын олігӧн не сы мында отсаліс эмбур лӧсьӧдны, мыйта таргайтіс-юис мӧднас лӧсьӧдӧмторъяссӧ. Эмбур юкигӧн тайӧтор колӧ сідзи жӧ артыштны.

Колхозын сулалысь гозъялысь праваяс дорйӧм.

Ӧнія кадын колхозлӧн основнӧй форма — видз-му уджалан артель.
Видз-му уджалан артельын му, видз-му уджалан кӧлуй, уджалысь скӧт — ӧтувтӧма. Семьяӧн олӧм кӧ мыйкӧ вӧсна торксьӧ, гозъя пиысь кыкнаныс кольӧны ӧткодь праваа колхоз шленъясӧн. Колхозникӧн семья олӧ бурджык условйӧясын, ӧтка олысь семья дорысь.
Торйӧдчигӧн гозъялы оз ков судитчыны овмӧсын медся основнӧй тор вӧсна — му вӧсна, видз-му уджалан кӧлуй вӧсна, ӧд сійӧ ставыс ӧтувтӧма.
Но колхозник семья ордын кольӧны керка, мӧс, посни скӧт, чипанъяс да став гортса эмбур.
Колхозник киын эм сьӧм, кодъясӧс сійӧ босьтӧ трудоденьяс вылӧ.
Юксигӧн ставсӧ тайӧс колӧ артыштны да лючкиа юкны гозъя костын.
Гӧгӧрвоана, мый колхознича регыдджык аддзас ассьыс интересъяссӧ дорйысьясӧс ӧтка овмӧсын олігӧн дорысь. Колхозын колхозничаӧс дорйыны сувтӧ коллектив.

Наследуйтан права

Мужикӧс да нывбабаӧс тырмымӧнъя ӧткодялӧм миянын нуӧдӧма и наследуйтӧм йылысь законын. Наследуйтны вермӧ рӧдвуж веськыд лэччана визь кузя (челядь, пӧльӧн шуысьяс да с. в.), верӧс либӧ гӧтыр, а сідз жӧ сійӧ йӧз, кодъяслӧн абу олан средствоыс да кодъяс олісны кулысь иждивенньӧ вылын воысь не этшаджык сійӧ кувтӧдз. Нывбаба — семьяын ӧткодь праваа шлен, а сы понда наследуйтігӧн сылы сетӧма сэтшӧм жӧ праваяс, кутшӧм и мужиклы.
Сэтшӧм йӧзлы, кодъяс вӧліны фактическӧй гӧтрасьӧмын, верӧс либӧ гӧтыр кулӧм бӧрын сетсьӧ сэтшӧм жӧ наследуйтан права, кутшӧм и гижсьӧмӧн олысь гозъялы.

Верӧслӧн либӧ гӧтырлӧн мог — сетны материальнӧй отсӧг уджавны вермытӧм гӧтырлы либӧ верӧслы

Миян судитчан практикаын зэв шоча овлӧ сэтшӧм случайяс, кор верӧс корӧ кӧрым вылӧ отсӧг аслас гӧтырыслысь. Унджыкысьсӧ лоӧ корны нывбабалы нӧбасигӧн кага вайӧм вӧсна, висьӧмъяс вӧсна да с. в.
Кодекслӧн 14 ст. шуӧ «Нуждайтчысь, уджавны вермытӧм гӧтыр либӧ верӧс вермӧ корны кӧрым вылӧ верӧслысь либӧ гӧтырлысь, суд шуӧм серти кӧ сійӧ вермӧ сетны отсӧг».
Торйӧдчӧм гӧтыр либӧ верӧс сідзи жӧ вермӧ корны отсӧг мӧдсяньыс (Кодекслӧн 15 ст.). Но, тайӧ праванас позьӧ пӧльзуйтчыны сӧмын сэтчӧдз, кытчӧдз оз вежсьы олӧмыс гозъяыслӧн материальнӧй боксянь (сюри нажӧтка, муніс верӧс сайӧ, кутіс вермыны уджавны да с. в.), сэки воддза верӧсыс вермас нин не отсавны сылы. Нуждайтчысь, уджавны вермытӧм гӧтырлы перъян кӧрымлӧн ыдждаыс урчитчыссьӧ сійӧ морт материальнӧй положенньӧ серти, кодсянь перйыссьӧ кӧрым.
Уджавны вермытӧмлун тӧдмассьӧ медицинскӧй освидетельствованньӧ серти, но вермас лоны, мый инвалидносьт сэтшӧм тӧдчана (шуам коктӧм, китӧм да с в.), мый уджавны вермытӧмлун судлы лоӧ тыдалана немсяма доказательствотӧг.
Уджавны вермытӧмӧн миян закон лыддьӧ мужикӧс 55 арӧссянь, да нывбабаӧс 50 арӧссянь.
Гижсьытӧг гӧтрасьӧмӧн олысь сідзи жӧ вермӧ корны кӧрым вылӧ верӧссяньыс либӧ гӧтырсяньыс.
Нуждайтчысь, уджавны вермытӧм гӧтыр либӧ верӧс оз вермы перйыны мӧдыслысь кӧрым вылӧ гозъяӧн олӧм дугдӧм бӧрын нэмыс. Та вылӧ срок сетсьӧ ӧти воӧдз.
Уджтӧм гӧтыр, либӧ верӧс вермӧ корны отсӧг верӧслысь либӧ гӧтырыслысь 6 тӧлысь чӧж. Быд татшӧм уджтӧмалӧм дырйи колӧ лоны доказательствояс, мый сійӧ мортыс, коді перйӧ аслыс кӧрым, оз уджав уважительнӧй помкаяс вӧсна (шуам, вердысь мам да с. в.), ӧд кор миян СССР-ын безработица бырӧдӧма, быд уджалысь вермӧ босьтны удж. Тайӧ правасӧ мӧд ног гӧгӧрвоӧм сетіс эськӧ кодсюрӧ уджавны кӧсйытӧм йӧзлы верманлун овны мӧд морт тшӧт вылӧ.

КОЙМӦД ГЛАВА
ГОЗЙӦН ОЛӦМ ДУГӦДӦМ (ТОРЙӦДЧӦМ)

Торйӧдчӧм сар дырся Россияын

Сар дырся Россияын торйӧдчыны вӧлі зэв сьӧкыд. Та вӧсна торъя нин вӧлі сьӧкыд нывбабалы сійӧн, мый сар законъяс серти сійӧ вӧлі ставнас верӧс кипод улын. Вичкоын венчайтчӧмӧн гӧтрасьӧм кӧртавліс гозъясӧс кӧрт асыкъясӧн моз. Гозъялы вӧлі лоӧ овны ӧтлаын кӧть налӧн олӧм вылас видзӧдӧмныс вӧлі дзик мӧд-мӧд пӧлӧс, кӧть на костын олӧмыс вӧлі зэв сьӧкыд.
Гӧтырӧн олӧм дугӧдӧм вылӧ помкаяс пиысь вӧлі гӧтырлӧн либӧ верӧслӧн кежӧм (супружеская измена). Тайӧ фактсӧ петкӧдлыны вӧлі зэв сьӧкыд. Тайӧ вӧлі вермана сӧмын буржуазиялы, коді медавліс лӧжнӧй свидетельясӧс, ньӧбавліс консисторскӧй (духовнӧй) чиновникъясӧс. Та понда торйӧдчӧм вӧлі позяна да вермана сӧмын озыр йӧзлы, а гӧль йӧзлы вӧлі лоӧ овны сідзи кувтӧдзыс.
Сар дырся законъяс серти торйӧдчӧм вӧлі зэв донӧн сувтӧ да зэв кузя вӧлі кыссьӧ.

СССР-ын торйӧдчӧм

Сӧветскӧй закон серти торйӧдчӧм вылӧ сӧмын колӧ верӧслӧн либӧ гӧтырлӧн шыӧдчӧм. Кор кӧсйӧны торйӧдчыны гозъя пиысь кыкнанныс, колӧ сетны аслас оланінын гражданскӧй состоянньӧ актъяс гижалан юкӧдӧ гижӧмӧн либӧ кывйӧн шыӧдчӧм, и гозйӧн олӧм дугӧдсьӧ.
Торйӧдчӧм йылысь шыӧдчӧм кӧ сетсьӧ гозъя пиысь ӧтинас, то сійӧ сідзи жӧ сетсьӧ ЗАГС-ӧ (а не судӧ, кыдзи вӧлі войдӧр); мӧдыслы ыстыссьӧ торйӧдчӧм йылысь гижӧдлӧн копия шыӧдчысьӧн индӧм адрес кузя. Мый вӧсна торйӧдчӧ сы йылысь висьталӧмъяс оз ковны. А ӧнӧдз на торйӧдчӧм йылысь унджык шыӧдчӧмас зэв уна гижӧны сы йылысь, мый вӧсна гӧтырлы либӧ верӧслы лои корны торйӧдчӧм.
Ставыс тайӧ лишнӧй да сӧмын петкӧдлӧ, мый абу на бура гӧгӧрвоӧм, мый гӧтырӧн олӧм либӧ юксьӧм вермас лоны гозъя пиысь ӧтиыс кӧсйӧм серти, мый некод таысь кутны оз вермы. Сы понда шыӧдчӧмын некутшӧм висьталӧмъяс торйӧдчӧм помкаяс йылысь оз ковны.

Торйӧдчигӧн челядьӧс быдтӧм йылысь

Кыдз ми аддзылім нин, закон сетӧ торйӧдчыны тыр верманлун.
Гозъялӧн торйӧдчигӧн медводдза могӧн лоӧ челядьлысь интересъяс дорйӧм.
Торйӧдчигӧн гозъялы сэні жӧ ЗАГС-ас колӧ сёрнитчыны водзӧ вылӧ челядьӧс видзӧм-быдтӧм йылысь; кӧні челядьлы овны (бать ордын или мам ордын), мыйта кыкнанныс кӧсйысьӧны сетны челядьӧс видзӧм вылӧ. Гозъя пиысь кӧ ӧтиыслы нинӧм вылӧ овныс да уджавны кӧ сійӧ оз вермы, либӧ мыйкӧ дыра сылы лоӧ уджтӧмавны, то гозъя вермасны сёрнитчыны, мый ыджда сетны нуждайтчысьлы отсӧг, кодӧс кутас сетны вермана верӧс либӧ гӧтыр. Тайӧ ӧтсӧгласӧ воӧмыс гижсьысьӧ торйӧдчӧм йылысь гижан нигаӧ да та бӧрын пӧртсьӧ олӧмӧ.
Челядьлысь да нуждайтчысь гӧтырлысь либӧ верӧслысь интересъяс дорйӧмын лоӧ торйӧдчӧм регистрируйтысь ЗАГС органъяс уджлӧн значенньӧыс зэв ыджыд. Торйӧдчӧмсӧ гижысь мортлы оз ков тайӧ вопрос вылӧ видзӧдны чиновник сямӧн. Дерт торйӧдчӧм сылы быть колӧ гижны, но сэні жӧ колӧ примитны мераяс, медым дорйыны челядьлысь интересъяссӧ. Челядьӧс бурджыка дорйӧм понда Наркомвнуделӧн вӧлі лэдзӧма инструкция, код серти ЗАГС органъяслӧн колӧ висьтавны торйӧдчысьяслы челядь дінӧ найӧ обязанносьтъяс йылысь.
ЗАГС органъяслы колӧ чукӧртны сведенньӧяс: челядь лыд йылысь, найӧ арлыд йылысь, коді челядь пиысь кольӧ мам дінас, коді бать дінас, уна-ӧ кутас мынтыны бать либӧ мам челядьӧс вердӧм вылӧ. Сідзи жӧ колӧ ЗАГС органъяслы бура лӧсьӧдны челядьӧс видзӧм вылӧ мынтан срокъяс, ЗАГС юкӧдын кӧ та кузя воасны сӧгласӧ. Ставыс тайӧ гижсьыссьӧ нигаӧ да лоӧ бытьӧн сӧглас кутысьяслы.
Сійӧ мортыс кӧ, кодлы тайӧ сӧглас серти колӧ мынтыны видзӧм вылӧ сьӧм, пышъялӧ мынтӧмысь — колӧ босьтны сӧглас йылысь справка да шыӧдчыны РИК-са нотариальнӧй пызанӧ. Нотариальнӧй пызанын вӧчасны исполнительнӧй гижӧд. Сэсся колӧ шыасьны судебнӧй исполнитель дінӧ, коді кутас перйыны урчитӧм сумма. Кор алимент мынтысь мортыс служитӧ, позьӧ исполнительнӧй гижӧд босьтӧм бӧрын веськыда шыасьны учрежденньӧӧ либӧ предприяттьӧӧ, кӧні служитӧ кывкутысь. Тайӧ ёна кокньӧдӧ алимент перйӧм.
Кор сӧгласитчӧмын индӧм обязательствояс оз пӧртсьыны олӧмӧ, позьӧ босьтны сӧгласитчӧм йылысь гижӧдлысь копия. РИК-са нотариальнӧй пызанын колӧ вӧчны тайӧ сӧгласитчӧм вылас исполнительнӧй гижӧд, да сэки нин перйыны мырдӧн. Но сӧгласитчӧмын индӧмыс кӧ оз кажитчы тырманаӧн алимент перйысьлы, сійӧ вермас шыӧдчыны судӧ да корны ыджыдджык алимент судитӧм. Сӧгласитчӧмӧ кӧ оз воны, либӧ кӧ торйӧдчӧмыс лоӧма ӧтисяньыс шыӧдчӧм кузя, ЗАГС-лы куим лунся срокӧн колӧ юӧртны судӧс торйӧдчӧм йылысь, гижӧд копия мӧдӧдӧмӧн. Суд корас кыкнанладорсӧ да разрешитас челядьӧс видзӧм йылысь вопрос.
Сідзкӧ, ӧні оз ков лоны сэтшӧм случайлы, кор нывбаба кольӧ отсӧгтӧг, кор эськӧ сійӧ эз тӧд, кытчӧ шыасьны кага кӧрым перйӧм йылысь.

Суд вермас шуны кагаӧс государственнӧй учрежденньӧӧ воспитайтны сетӧм йылысь

Миян государство ёна тӧждысьӧ челядь вӧсна. Государство тӧждысьӧ оз сӧмын материальнӧй боксянь челядьӧс дорйӧм вӧсна, но и сы вӧсна, медым челядьлы сетны правильнӧй, пролетариат нога, воспитанньӧ. Сэки, кор бать да мам та вылӧ дӧверйӧ оз заслуживайтны, суд вермас шуны татшӧм бать-мам ордысь челядьӧс босьтӧм йылысь да найӧс колана типа государственнӧй учрежденньӧӧ (детъяслиӧ, детдомӧ да с. в.) воспитайтны сетӧм йылысь, кага видзӧм вылас бать-мамлысь сьӧм перйӧмӧн.

НЁЛЬӦД ГЛАВА
ЗАКОН БЫТЬ ТШӦКТӦ БАТЬ-МАМӦС ВИДЗНЫ АССЬЫНЫС ЧЕЛЯДЬНЫСӦ ДА ТӦЖДЫСЬНЫ НА ПОНДА

Сӧветскӧй законъяс серти «бать-мама» и «чурка» челядьлы сетсьӧны ӧткодь праваяс

Сӧветскӧй закон лыддьӧ брачнӧй да «внебрачнӧй» челядьӧс ӧткодь праваӧн. Некутшӧм торйӧдӧм брачнӧй да «внебрачнӧй» челядь костын оз лӧсьӧдсьы. Бать-мам да челядь костын праваяс — шусьӧ 25-ӧд статтяын, — подйыссьӧны кровнӧй происхожденньӧ вылын. Челядь, кодъяслӧн бать-мамыс оз овны гозйӧн (бракын), пӧльзуйтчӧны ӧткодь праваясӧн сэтшӧм челядькӧд, кодъяс чужисны гозйӧн (бракын) олысь бать-мамсянь»,
Закон серти истицалӧн корӧмыс удовлетворитчӧ сэки, кор сійӧ збыль вермас докажитны кагалысь батьсӧ.
Челядьлӧн эм право перйыны отсӧг асьнысӧ вердӧм вылӧ арлыд тыртӧдз (18 арӧсӧдз), а нуждайтчысь уджавны вермытӧм челядь — и арлыд тырӧм бӧрын.
Оз сӧмын батьлы ков мынтыны челядь быдтӧм вылӧ, и мамыс оз мездыссьы тайӧ обязанносьтысь. Челядьӧс видзӧм йылысь вопрос разрешитігӧн суд бура арталӧ обстановкасӧ быд торъя случайын. Гозъя пиысь кӧ ӧтиыс бура олӧ, а мӧдыс ыджыд семья пиӧ вӧйӧма, то суд вермӧ челядьӧс видзӧм вылӧ мынтӧмсӧ ставнас вештыны бура олысь гӧтыр либӧ верӧс вылӧ.

Кага чужтӧдз кага бать йылысь юӧртӧм

Кор гӧтрасьӧм абу гижӧма, медся нин кор гозъя олӧны торъя патераын, а сідзи жӧ случайнӧя олігӧн, батьӧс тӧдмавны овлӧ сьӧкыд.
А кодӧс лыддясны батьӧн, сы вылӧ пуктыссьӧ могӧн тӧждысьны да видзны ассьыс кагасӧ и тайӧторнас кокньӧдӧны мамлысь олӧм.
Сійӧ этша на, батьӧс тӧдмалігӧн суд оз сӧмын урчит уна-ӧ батьлы колӧ мынтыны кага быдтӧм вылӧ, но ӧттшӧтш шуӧ нӧбасян кад дырся да кага вайӧм дырся рӧскодъяс, а сідз жӧ кага мамсӧ нӧбасигас да кага вайӧм бӧрын 6 тӧлысь чӧж вердӧм рӧскодъяс бать вылӧ вештӧм йылысь.
Та понда гӧтырлӧн, коді оліс гижсьытӧм бракын, нӧбасигас либӧ кага вайӧм бӧрас колӧ висьтавны кага батьыслысь ним-овсӧ да оланінсӧ. Индӧм мортыс кӧ ЗАГС-ысь юӧр воӧм бӧрын тӧлысся срокӧн оз кут вензьыны, то сійӧ гижсьӧ кага батьӧн. ЗАГС-сянь юӧр воӧм бӧрын вогӧгӧрся кадӧн батьӧн индӧм морт вермас суд пыр кыпӧдны вензьӧм кага мамкӧд, мый сылӧн шыӧдчӧмыс абу веськыд.
Но мамлӧн ас кадын бать йылысь шыӧдчӧм сеттӧм оз бырӧд сылы права любӧй кадӧ корны установитны батьӧс да перйыны алимент.

Кыдзи перйыссьӧ челядьӧс быдтӧм вылӧ да мукӧд рӧдняӧс видзӧм вылӧ отсӧг

Закон серти уджалан донысь семьясӧ видзӧм вылӧ позьӧ перйыны 50% (джынсьыс) не унджык. Но перйыссьӧ оз став суммасьыс, кодӧс босьтӧны рабочӧйяс либӧ служащӧйяс.
Перйӧмысь мездыссьӧ удждонлӧн сійӧ юкӧдыс, коді удж йылысь законъяс кодекс серти лоӧ тайӧ местаса тарифнӧй сетка І разрада удждонлӧн минимум (медэтша суммаӧн). Шуам, І разрад серти удждонлӧн минимум лоӧ 10 шайт, уджалысь босьтӧ 50 шайт, то суд вермӧ сылысь перйыны оз 50 шайтысь, а сӧмын 40 шайтысь, а 10 шайт, кыдзи ми шулім нин, лоӧ удждонлӧн инмӧдчывтӧм юкӧд, кодысь оз позь перйыны. Сідзкӧ 50 шайт босьтысьлысь позьӧ перйыны унавылӧ 20 шайт.
Но шоча овлӧ, медым позис судитны удждонлысь джынсӧ. Тшӧкыда овлӧ, мый сійӧ мортыслӧн, кодлысь перйӧны, эм челядь мӧд гӧтырсянь, либӧ сійӧ иждивенньӧ вылын эмӧсь рӧдняяс. Судлы тайӧ ставсӧ лоӧ артыштны. Татшӧм случайяс дырйи суд судитӧ сэтшӧм сумма, кодӧс сетӧмыс оз пукты сьӧкыд условйӧ и мӧд семьясӧ, коді сідзи жӧ нуждайтчӧ отсӧгысь.
Рабочӧйлысь либӧ служащӧйлысь перйӧм лӧсьӧдчыссьӧ удждон босьтан кад кежлӧ.
Кустаръяслысь, вузасьысьяслысь да с. в. суд вермӧ судитны во четвертъясӧн мынтысьны. Татшӧм разъясненньӧ сетӧма РСФСР-са Верховнӧй судӧн.
Овлӧны случайяс, кор сійӧ мортыс, кодсянь перйӧны кага быдтӧм вылӧ, истица пемыдлунӧн пӧльзуйтчӧмӧн сёрнитӧ кутшӧмкӧ неыджыд сумма ӧтпырйӧ мынтӧм йылысь. Татшӧм лӧсьӧдчӧм лоӧ кабальнӧйӧн да водзӧ вылӧ челядьсӧ вӧйтӧ нуждаӧ, кольӧ найӧс олӧм вылӧ средствотӧг.
Кор татшӧм тӧдчана невыгоднӧй артмӧдчӧм йылысь тӧдмаласны миян общественнӧй организацияяс (мӧда-мӧдлы отсасян об-во, мамӧс да кагаӧс видзан юкӧд, опека органъяс да с. в.), найӧлы колӧ примитны мераяс челядьлысь интересъяссӧ дорйӧм кузя.
Делӧ видлалігӧн судлы колӧ пуктыны аслас медводдза могӧн челядьлысь интересъяс дорйӧм.
Батьыс либӧ мамыс сійӧ кагаыслӧн, кодӧс быдтӧм вылӧ мынтысьӧ на пиысь ӧтиыс, вермӧ быд кадӧ шыӧдчыны судӧ перъян сумма выльысь вежӧм йылысь, вежсисны кӧ материальнӧй условйӧясыс.
Уджавны вермытӧм нуждайтчысь бать-мам вермӧны корны асланыс челядьлысь отсӧг асьнысӧ вердӧм вылӧ.
Сідзи жӧ колӧ казьтыштны, мый нуждайтчысь арлыд тыртӧм чой-вок имеитӧны право корны отсӧг вермана чой-воклысь. Но тайӧ праваыс кольӧ сӧмын нуждайтчысь, арлыд тыртӧм чой-вок сайын сэки, кор найӧс оз вермыны быдтыны бать-мамныс найӧ абутӧм вӧсна либӧ вермытӧмлун вӧсна.
Уджавны вермытӧм, нуждайтчысь пӧльӧс либӧ пӧчӧс кӧ оз вермыны вердны верӧсыс либӧ гӧтырыс, либӧ челядьыс, то найӧс лоӧ видзны пӧльӧн шуысьяслы, кодъяс вермӧны сетны отсӧг.
Тайӧ видзӧм кузя праваяс да обязанносьтъяс мунӧны кыкнанладорсяньыс, кыдз пӧльлы да пӧчлы колӧ видзны пӧльӧн шуысьяссӧ, сідзи и пӧльӧн шуысьяслы колӧ видзны пӧльсӧ да пӧчсӧ.
Мам либӧ бать кӧ оз вермыны видзны ассьыныс челядьнысӧ, то вермана пӧльлы либӧ пӧчлы быть колӧ сетны отсӧг аслас пӧльӧн шуысьяслы. Тайӧ отсӧг сетсьысьӧ сідзжӧ и сэки, кор гозъя пиысь ӧтиыслы нинӧм вылӧ овны. Тайӧ дзик веськыда сы понда, мый кагаӧс быдтыны обязанносьт гозъя пиысь кыкнаныс да ӧтиыс кӧ оз вермы (либӧ кулӧма), то тайӧ обязанносьт вештыссьӧ пӧль вылӧ либӧ пӧч вылӧ. Татшӧм разъясненньӧ сетӧма Верховнӧй судӧн.
Кыкнанладорыс кӧ бурӧн оз вермыны воны ӧтсӧгласӧ ыджыда-ӧ сетны отсӧгсӧ, то сэки вермас перйыссьыны судӧн.

Позьӧ-ӧ перйыны видзӧм вылӧ кольӧм кадысь?

Мукӧддырйи заводитӧны перйыны челядьӧс быдтӧм вылӧ кымынкӧ во кольӧм мысти. Шуам, батьыс кӧнікӧ дыр ветліс, да мамлы лои кага быдтӧм кузя став сьӧкыдлунсӧ нуны ас вылас. Позьӧ оз сэки перйыны важсьыс ӧтпырйӧ став видзӧм суммасӧ? Тайӧ вопрос суд разрешайтӧ быд случайын збыль эмторкӧд лыддьысьӧмӧн. Унджыкысьсӧ суд татшӧм перйӧмъяссӧ оз вынсьӧд, ӧд перйыссьӧ водзӧ вылӧ кагаӧс быдтӧм вылӧ, а оз снабжайтчыссьы кольӧм кадысь ӧтпырйӧ ыджыд суммаӧн; сыысь кындзи, рабочӧй или служащӧй дерт оз вермыны ӧтпырйӧ мынтысьны воысь либӧ кыкысь.
Кольӧм кадысь перйӧм лэдзсьӧ сӧмын сэки, кор перйысьясыс вермасны докажитны, мый найӧ тайӧ сумма вылас уджйӧзаӧсь. Татшӧм разъясненньӧ тайӧ вопрос кузя сетіс РСФСР-са Верховнӧй суд.

Челядьӧс быдтӧм кузя обязанносьт усьӧ бать вылӧ и мам вылӧ

Алимент йылысь закон уна мортӧн гӧгӧрвосьыссьӧ, кыдз ёнджыка мужикъяслы инмысь обязанносьтъясӧн.
Тайӧ абу вернӧ. И мам оз мездыссьы кага быдтӧмысь. Фабрик-заводъясын, сӧветскӧй органъясын, кооперацияын, любӧй предприяттьӧын, совхозъясын да колхозъясын, быдлаын мужикъяскӧд ӧтвыйын уджалӧны нывбабаяс, а сідзкӧ сідзи жӧ, кыдзи и мужикъяс, вермӧны вердны ассьыныс челядьсӧ.
Сэтшӧм гозъя, кодъяс олӧны торйӧн да кодъяс воӧны сӧгласӧ, мый кутшӧмкӧ челядьӧс босьтӧ ас дінас мам, а мукӧдсӧ бать, найӧ вермасны босьтны ас вылас обязанносьт вердны сӧмын сійӧ челядьсӧ, кодъяс олӧны сыкӧд.
Вермас лоны и сэтшӧмтор, мый гозъя воӧны сӧгласӧ челядьӧс вердӧмысь ӧтисӧ дзикӧдз мездыны. Медводдза условйӧӧн та дырйи колӧ лоны сылы, медым челядьлӧн интересъясыс эз страдайтны. Татшӧм случайясын алимент мынтӧмысь мездӧм допускайтчыссьӧ сӧмын сэки, кор ӧтиыслы збыль нинӧмӧн вердны, а мӧдыслӧн эм.

Колхоз шленъяслысь алимент перйӧм

Унджык крестьяна ӧнія кадӧ сулалӧ колхозъясын.
Коммунист партияӧн правильнӧй политика нуӧдӧм вӧсна сиктса гӧль йӧзӧс нартитысь-кулак жугӧдӧма. Кулакӧн гӧль йӧзӧс ас кипод улас видзӧм да найӧ тшӧт вылын олӧм орӧдӧма.
Сиктса овмӧсын витвося планлысь вермӧмъяссӧ арталігӧн да сиктса овмӧсын крестьяналысь важ да ӧнія положенньӧсӧ ӧтлаалігӧн — миян партиялӧн да став уджалысь йӧзлӧн вождь Сталин ёрт шуӧ:
«3–4 во сайын миян крестьяна пӧвстын гӧльясыс вӧліны став крестьяна пытшкысь этшавылӧ 30%. Сійӧ лоӧ дас миллионысь унджык йӧз. А нӧшта водзджык, Октябрся революцияӧдз, гӧльясыс вӧліны став крестьяна пытшкысь этшавылӧ 60%-ыс.
Но кодъяс нӧ тайӧ гӧльясыс? Найӧ сэтшӧм йӧз, кодъяслӧн пыр овмӧсаныс оз судзсьы либӧ кӧйдысыс, либӧ вӧлыс, либӧ уджалан кӧлуйыс, либӧ оз судзсьы став тайӧторъясыс ӧтлаӧ босьтӧмӧн.
Гӧльяс — сійӧ сэтшӧм йӧз, кодъяс овлісны тшыг нисьӧ пӧт да кодъяс, кыдз правилӧ, овлісны кулак кабала улын, а важ кадын кулакъяс дай помещикъяс кабала улын...». И водзӧ шуӧ Сталин ёрт:
«Тайӧ вӧлі, но важӧн нин бӧрӧ коли. Ӧні крестьянин — вермана кӧзяин, колхозса шлен, код ордын эмӧс тракторъяс, видз-му уджалан машинаяс, кӧйдыс фондъяс да с. в.».
Колхозникъяс-ударникъяс съезд вылын Сталин ёрт шуис:
«Ми перйим сійӧс, мый колхозъяс пыр кыпӧдім гӧля олысьясӧс шӧркоддьӧма олысьяс выйӧдз. Тайӧ зэв бур. Но тайӧ этша на. Ӧні миянлы колӧ перйыны сійӧс, медым вӧчны нӧшта ӧти воськов водзӧ да отсавны став колхозникъяслы — важ гӧля да шӧркоддьӧма олысьяслы — кыпӧдчыны озыра олысьяс выйӧдз. Тайӧ позьӧ перйыны да тайӧ миянлы кӧть кыдз, а колӧ перйыны».
А тайӧ петкӧдлӧ, мый колхозниклӧн ӧтлаын олігӧн аслас семьялы отсавны, а сідз жӧ челядьлы отсӧгсӧ сетны верманлуныс ыджыдджык важ гӧля да шӧркоддьӧма олысь дорысь.
Оз ков вунӧдны, мый колхозӧ пырӧм нӧшта оз на висьтав, мый крестьянин дзикӧдз перевоспитайтчӧма, мый сійӧ пырысь-пыр жӧ мездысяс аслас мелкособственническӧй привычкаясысь, коді пырӧма сы пытшкӧ уна нэмын нывбаба дінӧ омӧля относитчӧмӧн, коді вӧлі подйыссьӧ важ сяма быт вылӧ.
Тайӧ капитализм колясъясысь сійӧ мезмас сэки, кор перевоспитайтчас да лоас настоящӧй социализм ногӧн уджалысьӧн, классъястӧм социалистическӧй обществоса збыль шленӧн.
Ӧнія кадын жӧ нӧшта ыджыд на принуждайтан мераяслӧн значенньӧыс, кодъяс нуӧдсьӧны сэтшӧм колхозникъяслы, кодъяс торкӧны сӧветскӧй закон челядьӧс вердӧм йылысь да лӧсьӧдӧм срокъясӧ уджавны вермытӧм гӧтырлы либӧ верӧслы отсӧг сетӧм йылысь.
Видз-му уджалан артельяс устав серти челядь вердӧм лоӧ бать-мамлӧн, либӧ матыса рӧдвужлӧн личнӧй обязанносьтӧн. Алимент перйыссьӧ видз-му уджалан артельса шленъяслысь веськыда налысь, кодъяслы колӧ видзӧм вылас мынтысьныс. Алимент кузя уджйӧзысь оз позь перйыны колхозса ӧтувтӧм эмбурысь. Но быд колхозса шленлӧн эм аслас доход, кодӧс сійӧс босьтӧ урчитана срокъясӧ уджалӧм трудоденьясысь. Вот тайӧ личнӧй удждонысь да прӧдуктаысь, а сідз жӧ колхозник ордӧ кольӧм эмбурысь перйыссьӧ алиментыс.
Колхозъясын уджавны вермытӧмъяслы отсалӧм йылысь лэдзӧма РСФСР-са Колхозцентрлӧн разъясненньӧ.
Тайӧ разъясненньӧас шусьӧ, мый видз-му уджалан артельясын колхозса шленъяслысь челядьсӧ видзны-вердны, кыдз правилӧ, колӧ бать-мамлы. Сы понда ставнас колхозъяслысь алимент перйӧм оз ло веськыд.
Устав серти быд колхозын колӧ лоны общественнӧй фонд колхозса шленъяслысь бытӧвӧй да югдӧдчана колӧмъяссӧ обслуживайтӧм могысь.
Тайӧ фондыс лӧсьӧдсьӧ колхозӧн аслас медводдза основнӧй обязанносьтсӧ олӧмӧ пӧртӧм бӧрын — государстволы колана нянь тырмымӧнъя сдайтӧм бӧрын да кӧйдыс фонд кисьтӧм бӧрын.
Мыйта видзны колхоз средствоясысь уджавны вермытӧмъясӧс видзӧм вылӧ (продуктаӧн, сьӧмӧн, детъяслиын да детдомын видзӧмӧн да с. в.) разрешайтчыссьӧ колхоз шленъяс ӧтувъя чукӧртчылӧм вылын правленньӧ доклад кузя.
Тӧдӧмысь тайӧ фондысь колхоз мыйкӧмында лэдзас и нуждайтчысь челядьлы. Но тайӧ некутшӧма оз мезды бать-мамӧс — колхозникӧс, колхозничаӧс (либӧ колхозысь бокын олысьясӧс) — асланыс челядь йылысь тӧждысьӧмысь да челядьӧс видзӧм вылӧ сетӧмысь.
Колӧ тшӧтш шуны, мый алимент уджйӧз оз вермы перйыссьыны колхозса эмбурысь. Перйыссьыны вермас колхозник эмбурысь, трудодень вылӧ босьтӧм доходысь да мукӧд сійӧ доходъясысь. Допускайтчыссьӧ взысканньӧ перйӧм бессрочнӧй, условнӧй да досрочнӧй вкладъясысь, но срок воӧмысь, либӧ закон серти найӧс сетны разрешитӧм условйӧысь не водзджык.

Кыдзи перйыны видзӧм-вердӧм вылӧ крестьянинлысь, кор сійӧ олӧ ӧтлаын аслас рӧдняыскӧд

Перйыны алимент единоличник-крестьянинлысь, коді олӧ юктӧм крестьянскӧй овмӧсын, сьӧкыдджык, урчитӧм кадӧ удждон босьтысь рабочӧй дорысь да колхозник дорысь, кодлӧн доходыс артавсьӧ колхозын.
Эм общӧй правилӧ — кутшӧм эмбур колӧ кольны овмӧсын, медым дзикӧдз сійӧс не кисьтны (тайӧ правилӧыс Гражд. Процес. Кодекс 271 статтяын). Кутшӧм жӧ торъяс колӧ кольны овмӧсын, мый оз позь вузавны кӧть и алимент мынтӧм вылӧ? Лыддьӧдлам медся важнӧйяссӧ: видз-му уджалан колана кӧлуй, ӧти мӧс, ӧти вӧв, быдмысь скӧтысь ӧти юр (унавылӧ 6 тӧлысь кежӧ кӧрымӧн), кӧдзӧм вылӧ колана мында кӧйдыс, колана новлан паськӧм, прӧдуктаяс да с. в.
Тайӧторъясыс кӧ овмӧсын, кӧть и юксьытӧмын, индӧм нормаысь унджык, то найӧс позьӧ вузавны алимент уджйӧзысь. Перйысьӧм пуктыссьӧ сійӧ юкӧд вылӧ, коді ылӧсас лыддьӧмӧн воӧ торйӧдчытӧм овмӧсса шлен вылӧ, кодлысь перйыссьӧ алимент.
Батьӧс установитігӧн ӧттшӧтш суд урчитӧ уна-ӧ продукта должен сетны батьлӧн овмӧс кагаӧс вердӧм вылӧ.

Гӧтырӧн выльысь верӧс сайӧ мунігӧн либӧ верӧс выльысь гӧтрасигӧн челядьлӧн праваяс

Юксьӧм гӧтыр выльысь верӧс сайӧ мунігӧн, важ верӧс аслас челядь йылысь, кӧть найӧ олӧны сійӧ важ гӧтыр выль семьяас, должен тӧждысьны да найӧс видзӧм кузя рӧскодъясысь мынтысьны. Но рӧднӧй батьыслӧн кӧ средствоыс абу (или сійӧ кулӧма) — дядьлы либӧ ичиньлы, код ордын олӧ кагаыс, быть колӧ сійӧс видзны.
Дядьводз либӧ ичиньводз челядьлы быть лоас отсавны аслас нуждайтчысь дядьлы либӧ ичиньлы сэки, кор найӧ олісны дядь либӧ ичинь иждивенньӧ вылын этшавылӧ 10 во.

Уна-ӧ позьӧ перйыны видзӧм-быдтӧм вылӧ сэтшӧм мортлысь, кодлӧн эмӧсь челядь некымын гӧтрасьӧмысь

Вылынджык ми индылім нин, мыйта медуна удждон серти позьӧ перйыны. Сыысь уна оз позь перйыны весиг сэки, кор мынтысьысьлӧн эмӧсь челядь некымын гӧтрасьӧмысь. Сэки бурӧн сӧгласитчӧмӧн, либӧ судӧн перйӧм сумма юксьыссьӧ став семьяяс костас.
Кор алимент перйыссьӧ сэтшӧм мортлысь, кодлӧн ыджыд докодъяс, сэки суд вермӧ судитны сы ыджда алимент, коді вештас кага быдтӧм да видзӧм кузя став рӧскодъяссӧ.

Кутшӧм мераяс нуӧдсьӧны, кор видзӧм-быдтӧм вылӧ сетӧм средствояс видзсьӧны неправильнӧя

Челядь видзӧм-вердӧм вылӧ сьӧм сетысь бать либӧ мам имеитӧны право тӧдны, кытчӧ мунӧ да бура оз видзсьы челядь вылӧ сетӧм сьӧмыс. Шуам, торйӧдчигӧн суд аддзис коланаӧн, медым кагаӧс кольны бать ордӧ да медым мам сетіс тайӧ кагасӧ быдтӧм вылӧ сы вылӧ усяна юкӧд. Сэсся мамлы кывсьӧ, мый сыӧн сетӧм сьӧм видзсьӧ оз кага вылӧ, а шуам, юӧ батьыс. Тайӧ и та кодь случайын сійӧ вермӧ корны судӧс босьтны кагаӧс бать ордысь да сетны сійӧс сылы, либӧ сетны детскӧй домӧ да с. в. Татшӧмтор дырйи вермас сувтӧдны батьӧс (либӧ мамӧс) бать-мам праваысь лишитӧм йылысь да уголовнӧй кывкутӧмӧ кыскӧм йылысь.
Батьӧс либӧ мамӧс бать-мам праваысь лишитӧм оз мезды найӧс водзӧ вылӧ челядьӧс видзӧм-вердӧм обязанносьтысь.

Ассьыныс челядьӧс видзӧм-вердӧмысь лёкысь пышъялысьяслӧн уголовнӧй пӧрадокӧн кывкутӧм

Челядьӧс видзӧм-быдтӧм вылӧ судӧн судитӧм средствояс мынтӧмысь пышъялӧм да  вообще бать-мамӧн арлыдтӧм челядьӧс отсӧгтӧг кольӧм ас бӧрсяньыс вайӧдӧ 6 тӧлысьӧдз свободаысь лишитӧмӧ или 300 шайтӧдз штрафӧ (Уголов. кодекслӧн 158 стаття).
Тайӧ статтяыс, коді тшӧктӧ бать-мамӧс тӧждысьны челядьныс вӧсна да видзны найӧс, лои лэдзӧма сы понда, мый вывті тшӧкыд лои челядьӧс отсӧгтӧг кольӧм.
Сулалӧ-ӧ первойя мынтытӧм бӧрын пырысь-пыр шыӧдчыны судӧ, корны, медым кыскасны уголовнӧй кывкутӧмӧ? Оз сулав. Бурджык войдӧр видлыны мирнӧй средствояс. Ни мамлы, ни челядьлы абу колана, медым батьсӧ лишитісны свободаысь, либӧ пуктісны сылы штраф.
Ставыс тайӧ вермас сӧмын чинтыны сысянь средствояс босьтан верманлунсӧ.
Бать-мам кӧ вермӧны челядьӧс видзны, и суд урчитіс уна-ӧ сьӧм да уна-ӧ прӧдукта налы колӧ мынтыны челядьӧс видзӧм вылӧ (сиктын унаысь суд сьӧмӧн мынтӧм вежӧ прӧдуктаӧн сетӧмӧн), а тайӧ суд шуӧм бӧрын бать либӧ мам век жӧ пышъялӧ мынтысьӧмысь, то сэтшӧм бать-мамӧс колӧ кыскыны уголовнӧй кывкутӧмӧ.
Тшӧтш оз ков вунӧдны, мый алимент мынтӧмысь да челядьӧс видзӧмысь лёкысь пышъялӧм лоӧ подулӧн сэтшӧм йӧзсӧ бать-мам праваысь лишитӧм йылысь вопрос кыпӧдӧмлы.

ВИТӦД ГЛАВА
ЧЕЛЯДЬӦС ДА УДЖАВНЫ ВЕРМЫТӦМ ГӦТЫРӦС ЛИБӦ ВЕРӦСӦС ВИДЗӦМ ВЫЛӦ СРЕДСТВО ПЕРЙӦМ КОКНЬӦДАН МЕРАЯС

Перйысь вермӧ перйыны вердӧм вылӧ аслас оланінсянь

Зэв тшӧкыда кывлывлан работничаяссянь, либӧ крестьянкаяссянь татшӧм кывъяс: «Законыс эськӧ бур, да кыдз сійӧс олӧмас пӧртныс». Збыль, абу этша сэтшӧм войтырыс, кодъяс пышъялӧны челядьӧс быдтӧм вылӧ да уджавны вермытӧм (либӧ уджтӧм) гӧтырлы мынтӧмысь. Унаысь верӧс кольӧ ассьыс гӧтырсӧ да кагасӧ да мунӧ мукӧдлаӧ, мукӧддырйи ылыс карӧ, да сэні лӧсьӧдӧ выль семья.
Эновтӧм гӧтырлӧн татшӧм случайяс дырйи овлӧ зэв сьӧкыд олӧм. Оз жӧ ӧд вермы сійӧ эновтны ассьыс челядьсӧ, да и сьӧмыс абу мӧд карад мунны да перйыны сэн верӧсыслысь челядьлы кӧрым вылӧ. Алимент перйӧм кокньӧдӧм могысь лӧсьӧдӧма сідз, мый сэтшӧм делӧясыс видлавсьӧны сэн, кӧні олӧ перйысьыс.
Кодсянь перйӧны, сійӧс суд вылӧ корӧны сэтчӧ, кӧні олӧ перйысьысьыс, а сійӧ кӧ оз кӧсйысь волыныс, делӧ вермас видлавсьыны сытӧг (син саяс).

Оланін вежсьӧм йылысь да уджалан дон содӧм йылысь быть юӧртӧм

Ӧні нывбабаӧс да челядьӧс ёнджыка дорйӧм могысь законӧ сюйӧма алимент перйӧм кокньӧдысь уна стаття. Сылы, кодсянь судитӧма перйыны кага быдтӧм вылӧ, колӧ сетны тӧдны аслас мӧдлаӧ овмӧдчӧм да мӧдлаӧ уджавны медасьӧм йылысь, сідзи жӧ и уджалан дон содӧм йылысь. Кывкутысьлы колӧ юӧртны сійӧ йӧзӧс, кодлы судитӧма перъянторсӧ, либӧ найӧ опекунъясӧс, а сідз жӧ и сійӧ учрежденньӧясӧс да найӧс, кодъяс перйӧны (судебнӧй исполнительӧс, учрежденньӧӧс, кӧні ужалӧ алимент мынтысьыс).
Тайӧ правилӧяссӧ кывзытӧмысь алимент мынтысьяс нуӧны уголовнӧй кывкутӧм.

Алимент мынтӧмысь дзебсясьысьӧс корсьӧм

Сӧвесьттӧм йӧз тшӧкыда дзебсьӧны, кӧсйӧны мездысьны алимент мынтӧмысь. Нуждаын олысь гӧтырлӧн да челядьлӧн татшӧмтор дырйи зэв сьӧкыд олӧмыс. Сы вӧсна Верховнӧй суд разъяснитіс, мый судлы колӧ босьтавны перйӧм йылысь шыӧдчӧмъяссӧ, кӧть шыӧдчӧмас и оз висьтавсьы кыв кутысьыслӧн оланіныс. Суд корӧ кывкутысьӧс сійӧ медбӧръя оланін серти. Кывкутысь кӧ оз лок, а сытӧг делӧсӧ видлавны оз позь, сэки народнӧй суд шуӧ корсьны сійӧс милиция пыр.
Народнӧй судӧн, кӧні видлавсьӧны тайӧ делӧясыс, перйысьлы сетсьӧ исполнительнӧй лист. Кывкутысьлысь кӧ оланінсӧ оз тӧдны, то перйысьлӧн колӧ сетны шыӧдчӧм сійӧс корсьӧм йылысь сэтчӧс милиция органӧ. Корсян шыӧдчӧм дінӧ тшӧтш колӧ пуктыны исполнительнӧй лист. Сэк колӧ гижны: ов, ним да вич корсян мортыслысь, арлыд, кӧні чужлӧма, либӧ кӧні гижлӧмаӧсь чужигас (обласьт, кар, район, сикт) и медбӧрын, колӧ гижны кӧні сійӧ бӧръя каднас оліс либӧ уджаліс.
Жаль, мый тайӧ правилӧыс оз пыр пӧртсьы олӧмӧ, мый вӧсна и мынтӧмысь пышъялысьяс кольӧны накажиттӧг сэк, кор семьяыс сійӧ мыж вӧсна олӧ ыджыд нуждаӧн.

Эмбур вузалӧмысь кутӧм

Такӧд тшӧтш индам, мый олӧмын абу этша и сэтшӧм случайяс, кор алимент мынтӧм кузя кывкутысьяс, мед эськӧ мездысьны мынтӧмысь, вузавлӧны ассьыныс эмбурсӧ. Сы вӧсна и лэдзӧма постановленньӧ, кӧні шуӧма, мый нетрудӧвӧй доход помысь олысьяс оз вермыны вузавны ассьыныс эмбурсӧ алимент босьтысь либӧ сійӧ опекун да попечитель сӧгласитчытӧг.

Перйӧм йылысь позьӧ сетны кыв вылын висьталӧмӧн шыӧдчӧмъяс

Алимент корсьӧм йылысь абу быть гижӧмӧн шыӧдчӧм сетӧм: позьӧ мунны суддя дінӧ да кывйӧн висьталӧмӧн корны, мед видлаласны делӧ алимент перйӧм йылысь.
Суддялы быть колӧ татшӧм шыӧдчӧмсӧ примитны, гижны да примитны мераяс, ӧдйӧджык видлавны делӧсӧ.

Перйӧм йылысь шыӧдчӧмъясӧс мездӧма сборъясысь

Перйӧмсӧ кокньӧдӧм могысь, став шыӧдчӧмъясыс челядьлы да гӧтырлы олӧм вылӧ перйӧм кузя, мездыссьӧны быд пӧлӧс сборъясысь.

Нуждаын олысь гӧтырӧс да челядьӧс судӧн делӧ видлавтӧдз обеспечитӧм

Миян судъясын алимент перъян делӧяс видлавсьӧны медводз ӧчередын. Сӧмын судебнӧй (разбирательство) видлалӧм век жӧ корӧ неуна кад делӧ видлалан лун лӧсьӧдӧм вылӧ, судитчысьясӧс да свидительясӧс корӧм вылӧ да с. в. Но тайӧ вопросъяс колӧ разрешитны пырысьтӧм-пыр жӧ сы вӧсна, мый овлӧ сэтшӧм случайяс, кор нинӧм вылӧ овны перйысьяслы.
Татшӧм случайяс дырйиыс судлы колӧ пырысьтӧм-пыр жӧ перйӧм йывсьыс шыӧдчӧмсӧ сетігӧн шуны, кӧні челядьлы овны (бать ордын али мам ордын) да ыджыд-ӧ сумма временнӧ сетны челядьӧс да ужавны вермытӧм гӧтырӧс вердӧм вылӧ.

Коді вермас перйигӧн сетны отсӧг

Уджалысьяслысь интересъяссӧ доръян туйясыс уна. Каръясын эмӧсь зэв уна инъяс, кӧні сетсьӧ юридическӧй отсӧг сӧвет сетӧмӧн, шыӧдчӧм гижӧмӧн, кытчӧ шыӧдчыны висьталӧмӧн, суд вылын дорйӧмӧн да с. в. Тайӧ сідз шуана йӧзлы правӧвӧй отсӧг сетысь консультацияяс.
Сиктъясын эмӧсь жӧ консультацияяс. Консультацияясыс пырджык овлӧны нарсудъяс бердын, лыддьысян керкаясын, колхозъясын.
Тайӧ консультацияясыс уджалӧны судын уджалысьяс (народнӧй суддя, следователь, прокурорлӧн отсасьысь, дорйысьысь коллегияса шлен) веськӧдлӧм улын.
Медбӧрын, мый медся важнӧйыс миян, законъяс серти уджалысь йӧзлысь интересъяссӧ дорйӧм могысь гражданскӧй делӧын вермас выступитны и прокурор. Тӧдӧмысь, сійӧ сэки перйысьӧс — работничаӧс, крестьянкаӧс мездас суд дырся уна тӧждысьӧмъясысь.
Беспризорносьткӧд вермасьысь учрежденньӧяслы да войтырлы, кор найӧ аддзӧны случайяс, мый бать-мам эновтӧны ассьыныс челядьнысӧ, колӧ сы йылысь юӧртны прокуратураӧ. Медся матӧ тайӧ делӧыс инмӧ ЗАГС-лы. Торйӧдчӧм гижысьлы колӧ тӧдмавны кыдзи да код ордӧ кольны челядь. Дерт ЗАГС-лы торйӧдчӧм быть колӧ гижны, но бать-мам костын кӧ абу тырмымӧнъя сӧглас челядьӧс быдтӧм кузя, то сылы колӧ тайӧ вопроссӧ сетны народнӧй судӧ.
Войтырӧс велӧдан юкӧдъяслы быть колӧ дорйыны интересъяссӧ бать-мамӧн шыбитӧм челядьлысь. Налӧн колӧ сетны иск алимент перйӧм кузя налысь, кодъяс долженӧсь вердны тайӧ челядьсӧ.
Суд кӧ аддзӧ, мый перйысь оз бура вермы дорйыны кагаыслысь интересъяссӧ, сэки судыслы аслыс колӧ отсавны слабладорыслы.
Не ӧтчыд нин вӧлі висьталӧма, мый нывбаба аслас нуждаӧн олӧм понда, пемыдлун понда (торъя нин сиктын батрачкаяс да беднячкаяс) дзикӧдз ӧткажитчӧны алимент перйӧмысь кывкутыссянь кутшӧмкӧ ичӧтик сумма босьтӧм бӧрын. Татшӧм сделкаяс абу законнӧйӧсь — найӧ торкӧны челядьяслысь интересъяссӧ. Сэтшӧмторсӧ вӧчысь мам дерт оз вӧч правильнӧя, а вӧчӧ аслас челядьыслы омӧльтор.
Любӧй мортлы, коді тӧдӧ сэтшӧм законтӧм сделкаяс вӧчӧмсӧ, колӧ сетны тӧдны сиктса общественнӧй судлы, народнӧй судлы, прокурорлы, либӧ опека да попечительство органъяслы.

Видзӧм-вердӧм вылӧ перйӧм йылысь судлысь шуӧм олӧмӧ пӧртігӧн кокньӧдъяс

Коді жӧ олӧмӧ пӧртӧ судлысь шуӧмсӧ? Тайӧ вӧчӧны каръясын судебнӧй исполнительяс, а сиктъясын судыслысь став шуӧмъяссӧ пӧртӧны олӧмӧ сиктсӧветъяс.
Судлысь шуӧмъяс олӧмӧ пӧртігӧн лоӧны рӧскодъяс юӧртӧм нуӧмысь, эмбур гижалӧмысь да донъялӧмысь, решенньӧ олӧмӧ пӧртысьӧн меставылӧ ветлӧмысь и с. в. Перйысьӧс дорйӧм могысь сійӧ мездыссьӧ тайӧторъяс вылас мынтысьӧмысь. Мынтӧ тайӧ став рӧскодсӧ сійӧ мортыс, кодсянь судыс шуис перйыныс.
Колӧ кутны тӧдвылын сійӧтор, мый сійӧ мортыс, кодсянь перйӧны, оз кӧ вермы вевттьыны тайӧ став рӧскодсӧ, то сійӧ вермӧ тшӧтш мездысьны рӧскод вевттьӧмысь.
Медводдза ӧчередын алимент делӧясӧс олӧмӧ пӧртӧм лоӧ перйысьлы кокньӧд сетӧмӧн. Кывкутысь сайын кӧ эмӧсь уджйӧзъяс, то алимент да уджалан дон перйысьӧны медводзын. Народнӧй Комиссариат Трудаӧн 31/V-1930 воын вӧлі лэдзӧма шуӧм, коді нӧшта ёнджыка на отсалӧ алимент перйӧмын. Сійӧ шуӧмас висьтавсьӧ, мый уволитӧм уджалысь сайын кӧ эм уджйӧз, коді перйыссьӧ уджалан донысь кутӧмӧн, то сы йылысь пасйыссьӧ трудӧвӧй списокӧ, расчётнӧй книжкаӧ, либӧ личносьт эскӧданпас вылӧ. Кӧть кытчӧ эз пыр уджавны сійӧ, код сайын эм алимент мынтан уджйӧзыс, быдлаын сійӧ уджйӧз йылысь кутасны тӧдны и кутасны сысянь перйыны. Предприяттьӧ вывса администрациялы вит лунъя кадӧн колӧ сетны тӧдны заинтересованнӧй войтырлы сэтшӧм уджалысь воӧм йывсьыс, код сайын эм уджйӧзыс.

КВАЙТӦД ГЛАВА
ПИ ПЫДДИ БОСЬТӦМ

Мый вӧсна лӧсьӧдӧма пи пыдди босьтӧмсӧ

Пи пыдди босьтӧмлӧн цельыс — челядьяс понда тӧждысьӧм.
Ӧнія кадӧ государство оз на вермы уна помкаяс понда беспризорнӧйӧ кольӧм (бать-мам кулӧм, бать-мам вошӧм, кузя висьӧм и с. в.) став челядьӧс видзны детдомъясын.
Унаысь рабочӧй семьяяс, торъя нин кодлӧн абу асланыс челядь, босьтӧны быдтыны беспризорнӧй челядь пытшкысь йӧз кагаӧс быдтӧм вылӧ. Пи пыдди босьтны позьӧ сӧмын ичӧт арлыдаясӧс да тыр арлыдтӧмъясӧс.

Кутшӧм обязанносьтъяс пи пыдди босьтысьлӧн

Пи пыдди босьтысьяс дзоньнас вежӧны бать-мамӧс. Пи пыдди босьтысьяслы босьтӧм челядьсӧ колӧ видзны да тӧждысьны на понда сідзи жӧ, кыдзи бать-мам асланыс челядь вӧсна.
Пи пыдди босьттӧдз колӧ ӧтсӧгласӧ воӧм челядь бать-мамкӧд, абу кӧ найӧс лишитӧмаӧсь бать-мам праваясысь. Пиӧ босьтан мортлы кӧ 10 арӧсысь унджык, то колӧ и сылӧн сӧгласитчӧм. Пи пыдди босьтӧм вӧчсьӧ опека да попечительство органъяс шуӧмӧн. Пи пыдди босьтӧм гижсьӧ гражданскӧй состоянньӧ актъяс гижалан органъясын (а сиктъясын — сиктсӧветын).
Пи пыдди босьтӧмсӧ разрешайтысь органъяслы быть колӧ тӧдмавны, збыльысь-ӧ пи пыдди босьтысьлӧн эм сы вылӧ право; сідз жӧ колӧ тӧдмавны кутшӧм цельяс кутӧ пи пыдди босьтысь, лоӧ оз босьтан мортлы сетӧма колана воспитанньӧ да с. в.
Колхозын колхозникӧн пи пыдди босьтӧм мортлы сетсьӧ сэтшӧм жӧ праваяс, кутшӧм и сійӧ аслас рӧднӧй челядьлы.
Пи пыдди босьтан мортлы кӧ 10 арысь унджык, пи пыдди босьтӧмсӧ вежны (отменитны) колӧ сылӧн сӧгласитчӧм.
Опека да попечительство органъяслы да заинтересованнӧй войтырлы колӧ примитны мераяс пи пыдди босьтысь вылӧ, оз кӧ сійӧ бура видз босьтӧм мортсӧ.
И любӧй гражданинлы, и гражданкалы оз ков кольччыны бокӧ, кор найӧ аддзӧны пи пыдди босьтӧмӧс лёка видзӧм, сійӧс неправильнӧя воспитайтӧм да с. в.
Кодекс 66-ӧд стаття серти любӧй учрежденньӧ, любӧй морт вермас кыпӧдны суд пыр делӧ пи пыдди босьтӧм вежӧм (отменитӧм) йылысь.
Пи пыдди босьтан мортлы позьӧ сетны ов да вич пи пыдди босьтысьлысь.
Ми висьталім нин, мый пи пыдди босьтан челядьлы сетсьӧ рӧднӧй челядьлӧн став праваясыс. Но на вылӧ сідз жӧ пуксьӧ и сійӧ обязанносьтъясыс, кутшӧмӧс нуӧны челядь бать-мамыс. Пи пыдди босьтан челядьлы, кор найӧ лоӧны тыр арлыдаӧсь; сідз жӧ, кыдзи рӧднӧй челядьлы, колӧ видзны ассьыныс босьтысьяссӧ, кор найӧ оз кутны вермыны уджавны да кутасны нуждайтчыны.
Кыдз нин вӧлі шуӧма, босьтан челядь пӧльзуйтчӧны ӧткодь праваӧн рӧднӧй челядькӧд.

Кодлы оз позь пи пыдди босьтны гӧтрасьӧм, семья да опека законъяс кодекс серти?

Мед эськӧ эз вӧв пи пыдди босьтӧмъясӧс эксплуатируйтӧм (личнӧй, корыстнӧй цельяс кузя вермытӧмлун используйтӧм), пи пыдди босьтӧм оз лэдзсьы бӧрйысян праваысь лишитӧм войтырлы, корыстнӧй да порочащӧй преступленньӧ вӧчӧмысь судитӧмъяслы.
Сідз жӧ оз вермыны пи пыдди босьтны бать-мам праваысь лишитӧм войтыр. Тӧдӧмысь татшӧм йӧзлы челядь воспитайтӧм оз позь дӧверитны.
Пи пыдди босьтысьясӧн сідз жӧ оз вермыны лоны и йӧйталӧмӧн висьысьяс да йӧйяс.
Зэв гӧгӧрвоана, мый тырмытӧм арлыдаяслы пи пыдди оз позь босьтны сійӧн, мый найӧ асланыс томлун вӧсна оз вермыны тӧждысьны босьтан челядьыс вӧсна.
Оз вермыны пи пыдди босьтны и найӧ, кодъяслӧн интересъясыс мунӧны паныд пи пыдди босьтан челядь интересъяслы, либӧ кодъяс лёкалӧны сы вылӧ. Став мукӧд уджалысь йӧзлы тайӧ правасӧ сетӧма.

СИЗИМӦД ГЛАВА
ОПЕКА ДА ПОПЕЧИТЕЛЬСТВО ЙЫЛЫСЬ

Опека да попечительство органъяслӧн могъяс да найӧс лӧсьӧдӧм

Сэтшӧм случайяс дырйи, кор бать-мам кулӧмаӧсь, вошӧмаӧсь, преступленньӧ вӧчӧмысь стража улынӧсь, челядьӧс лёка видзӧмысь либӧ мукӧд причинаясысь лишитӧмаӧсь бать-мам праваясысь, сэк челядь вӧсна да кольӧм эмбур вӧсна тӧждысьӧм пуктыссьӧ опекунъяс да попечительяс вылӧ.
Отсӧгтӧмӧн сідз жӧ лыддьыссьӧны и ылалысьяс да йӧйталӧмӧн висьысьяс. Сы вӧсна опекунъяс пуктыссьӧны и налысь интересъяссӧ дорйӧм могысь. Ылалысь (слабоумнӧй) дінӧ, либӧ йӧйталӧмӧн висьысь дінӧ опекунӧс пуктӧм могысь колӧ мед эськӧ йӧйлуныс либӧ йӧйталӧмӧн висьӧмыс вӧлі признайтӧма лӧсьӧдӧм пӧрадокӧн.
Опека тыр арлыдтӧма дінӧ пуктыссьӧ 14 арӧдз. 14–18 арӧса подросток кӧть и абу беспомощнӧй, но век жӧ колӧ сы бӧрся видзӧдны да колӧ сӧветъяс бур опытнӧй бур сӧвесьта тыр арлыда мортсянь.
14–18 арӧса тыр арлыдтӧмъяслысь интересъяссӧ дорйӧм шусьӧ попечительствоӧн, а дорйысьясыс шусьӧны попечительясӧн *.

* Синтӧм, пельтӧм, немӧй уна случайясын вермасны бергӧдлыны асланыс делӧяснас, но мукӧд дырйиыс найӧ овлӧны отсӧгтӧмӧсь и, дерт, нуждайтчӧны попечительствоын.

Опека да попечительство органъяс дорйӧны интересъяссӧ оз сӧмын сирӧтаяслысь, но и мукӧд случайяс дырйи вермӧны тӧждысьны и мукӧд челядьяс вӧсна. Бать-мам лӧсявтӧм дырйи, кӧть и бать-мамыс ловъяӧсь (абу лишитӧмаӧсь бать-мам праваясысь), челядь йылысь вензяна вопросъяс разрешайтсьӧ опека да попечительство органъясӧн бать-мамкӧд ӧттшӧтш. Дерт тайӧ случайяс дырйи опека органъяс медводзын и ёнджыкасӧ дорйӧны интересъяссӧ челядьлысь.
Быд пӧлӧс опекаӧн да попечительствоӧн каръясын веськӧдлӧны карса сӧветъяс, сиктъясын — сиктсӧветъяс да райисполкомъяс.
Опека да попечительство закон серти сиктсӧветлы колӧ босьтны аслас тӧдӧм улӧ опекаын нуждайтчысь став челядьсӧ да налы сетны шогмана опекунъясӧс. Сиктъясын опекунъясӧс вынсьӧдӧ сиктсӧвет жӧ.
Сиктсӧветлы колӧ примитны мераяс опека улын олысьяслысь эмбур видзӧм могысь. Бать-мам кулӧм бӧрын, либӧ бать-мам вошӧм бӧрын (кольӧны кӧ посни челядь) опека органъяслы (а сиктын сиктсӧветъяслы) колӧ примитны мераяс найӧ эмбур видзӧм могысь. Сы вӧсна колӧ гижавны эмбурсӧ да сійӧ гижалӧм сертиыс сетны пуктӧм опекунлы видзӧм вылӧ. Опекунлы колӧ примитны мераяс, медым посни сирӧтаяслӧн, кодъяслӧн абу бать-мам, муыс вӧлі уджалӧма, кыдз колӧ да кор колӧ.
Медбур, сиктсӧвет кӧ пуктас опекунӧн колхозникӧс. Му да эмбур бурджык сетны колхозлы.
Ичӧтъяслӧн интересъясыс торъя олысь ордын колхозын бурджыка лоӧ дорйӧма.
Посни, опека улын олысь, челядьлӧн кӧ эм сьӧм, опекунлы сійӧ сьӧмсӧ колӧ видзны сьӧм чӧжан кассаын.
Овлӧны случайяс, мый бать-мам не сӧмын оз тӧждысьны челядьӧс правильнӧя воспитайтӧм понда, а мӧдарӧ, вайӧны налы зэв ыджыд лёктор. Судъясын мукӧддырйи мунлӧны делӧяс челядь вылын нартитчӧм да мукӧд пӧлӧс преступленньӧяс бать-мамӧн челядь вылын вӧчалӧм йылысь.
Татшӧм случайяс йылысь сиктсӧветлы колӧ юӧртны судебнӧй следственнӧй органъясӧс татшӧм бать-мамсӧ мыждӧм могысь да сувтӧдны вопрос на дінысь челядьсӧ босьтӧм йылысь да опекунӧс пуктӧм йылысь.

Коді вермас лоны опекунӧн да попечительӧн да коді тайӧн оз вермы лоны

Опекунлы да попечительлы дӧверяйтсьӧ тӧждысьны на йылысь, кодъяслы колӧ отсӧг, либӧ кодъяс оз вермыны тырмымӧнъя дорйыны ассьыныс интереснысӧ. Асланыс вермытӧмлун вӧсна тайӧ войтырыс кокниа вермасны сюрны эксплуатация улӧ. Сы вӧсна опекунӧс бӧрйӧмлӧн значенньӧыс зэв ыджыд. Сӧмын дзоньвидзалун вӧсна да эмбур видзӧм вӧсна тӧждысьӧм этша на, опекунлы либӧ попечительлы колӧ тӧждысьны и сы вӧсна, мед эськӧ опека улын олысьяссӧ лӧсьӧдны обществолы колана удж вылӧ.
Сы вӧсна законын и лӧсьӧдӧма урчитана ограниченньӧяс. Опекунӧн либӧ попечительӧн оз вермыны быдӧн лоны. Опекунъяс пуктыссьӧны опека органъясӧн опека улын олысьлы матыса йӧз пытшкысь, либӧ общественнӧй организацияясӧн индӧм йӧз пытшкысь (профсоюзӧн, мӧда-мӧдлы отсасян комитетӧн да с. в.).
Оз вермыны лоны опекунъясӧн поп-дяк, манакъяс, полицияын, жандармъяс особӧй корпусын да охраннӧй отделенньӧясын уджавлысьяс да агентъяс, сідз жӧ мукӧд, кодъяслы абу сетӧма бӧрйысян права да кодъясӧс судитӧма корыстнӧй, порочащӧй преступленньӧяс вӧчӧмысь. Сӧвет власьтлы колӧ, медым быдмысь йӧз босьтісны пролетарскӧй воспитанньӧ. А мый позьӧ видчысьны классово-враждебнӧй элементъяссянь, либӧ гырысь преступленньӧ вӧчысьяссянь? Сэтшӧм йӧзыс оз вермыны сетны челядьлы трудӧвӧй воспитанньӧ.
Опекунӧн оз вермывлы лоны сідзжӧ и йӧйталӧмӧн висьысьяс (кодъяслы аслыныс колӧ опека), опека улын олысь вылӧ лёк кутысьяс, либӧ найӧ, кодъяслӧн интересъясыс паныдаӧсь опека улын олысь интересъяслы.
Оз вермыны лоны опекунӧн и найӧ, кодъяслысь мырддьӧма бать-мам права.
Тӧдӧмысь, опекунӧн да попечительӧн оз вермыны лоны тыр арлыдтӧм войтыр.

Коді вермас мездысьны опекунӧн либӧ попечительӧн лоӧмысь

Общество кӧ аслас сӧветскӧй орган пыр сетӧ опекунӧн лоны кутшӧмкӧ мортлы, то сыысь мынтӧдчыны закон оз лэдз. Сэтшӧм мынтӧдчӧмыс вӧлі эськӧ лёк вылӧ налы, кодъяслӧн интересъясыс опекатӧгыс вермасны торксьыны.
Мездыссьӧны опекунӧн лоӧмысь сӧмын найӧ, кодъяс оз вермыны вӧчны тайӧ ужсӧ: пӧрысьяс (60 арӧсысь ыджыдджыкъяс), висьысьяс, ыджыд семьяаяс (кык либӧ унджык челядьӧс быдтысьяс), мамъяс, кодъяслӧн дінас эмӧсь 8 арӧсысь посниджык челядь.
Кыдз правилӧ, опекунскӧй обязанносьтъяс вӧчсьӧны дон мынтытӧг.

Опекунлы да попечительлы колӧ тӧждысьны опека улын олысь материальнӧй делӧ вӧсна

Сійӧ случайяс дырйи, кор опека улын либӧ попечительство улын олысьлӧн эм олӧм вылӧ кутшӧмкӧ средствояс: быд тӧлысьын рӧдняяссянь видзӧм вылӧ сьӧм босьтӧм, бать-мамӧн кольӧм эмбурысь доход воӧм да с. в., опекунлы либӧ попечительлы колӧ тӧждысьны, мед эськӧ сійӧ средствоыс локтіс колана кадӧ. Сідзжӧ опекунлы колӧ тӧждысьны, мед сійӧ средствоыс рӧскодуйтчис бережнӧя, да мед рӧскодуйтчис опека улын да попечительство улын олысь вылӧ. Опекун дерт тӧждысьӧ и кулысь бӧрын кольӧм эмбур видзӧм вӧсна: шуам, воан средство вылӧ кадын керка дзоньтӧм йылысь. Опека органъяслы колӧ видзӧдны, мед опекунъяс да попечительяс эз вӧчны лёктор асланыс положенньӧнас пӧльзуйтчӧмӧн.
Овлӧны случайяс, кор опекунъяс налы сетӧм дӧверйӧӧн злоупотребляйтӧны. Опека улын олысьлысь эмбур видзӧм пыдди асьныс таргайтӧны. Такӧд позьӧ бура тышкасьны сӧмын сэки, кор сиктсӧвет, колхоз правленньӧ, мӧда-мӧдлы отсасян комитет да мукӧд организацияяс сюся видзӧдӧны сы бӧрся, мед эськӧ эз вӧв дзугӧма опекаын олысьяслысь правасӧ.
Опека улын олысьӧс видзӧм вылӧ кӧ средствоыс абу тырмымӧн, либӧ ньӧти абу, то сэки опекунлы колӧ юӧртны опека да попечительство органъясӧс, кодъяс кутасны корны социальнӧй обеспеченньӧ органъяслысь средство, либӧ оланін колана учрежденньӧысь (детъясли, детдом, инвалидъясӧс да пӧрысьясӧс видзанін да с. в.).
Опекунъяслы да попечительяслы сетсьӧ права сёрнитны опекаын олысь нимсянь уна пӧлӧс учрежденньӧясын да судъяс вылын; найӧ долженӧсь дорйыны интересъяссӧ опекаын олысьлысь.
Опекунъяс да попечительяс кӧ оз бура вӧчны ассьыныс обязанносьтъяссӧ, сэк опека да попечительство органъяс вештӧны сэтшӧмъяссӧ опекуналӧмысь.

Опекаысь нуждайтчысьяс йылысь юӧртӧм кузя обязанносьт

Беспризорносьткӧд вермасьӧм могысь опека колӧм йылысь опека органъясӧс юӧртӧм обязанносьт пуктыссьӧ домоуправленньӧ вылӧ, керка кӧзяин да арендатор вылӧ (керкаын кӧ эм тыр арлыдтӧма опекаын нуждайтчысьяс), сиктсӧветъяс вылӧ, колхоз правленньӧяс вылӧ, ЗАГС органъяс вылӧ, судісполнительяс вылӧ, судебнӧй органъяс вылӧ, милиция вылӧ да рӧдвуж вылӧ (98 ст.) Тані лыддьӧдлӧм быд учрежденньӧ, быд морт долженӧсь юӧртны опека органъясӧс куим лунъя кадӧ опека колӧм йылысь.

Детдомын быдтан войтырӧс каръясын да рабочӧй посёлокъясын уджалысь йӧзлы воспитывайтны сетӧм

Уджалысь йӧз, кодъяс кӧсйӧны босьтны детдомысь воспитанньӧ вылӧ кагаӧс, сетӧны гижӧм шыӧдчӧм меставывса войтырӧс велӧдан юкӧдӧ и сыкӧд вӧчӧны договор.
Сійӧ договор кузяыс кагаӧс быдтӧм вылӧ босьтысьыс кӧсйысьӧ воспитывайтны сійӧс сідз жӧ, кыдзи и мукӧдӧс аслас семья пытшкӧсысь, кӧсйысьӧ сетны велӧдчыны да политика боксянь развивайтчыны верманлун.
Основнӧй условйӧ, коді сувтӧдсьӧ воспитательяс водзын да кодӧс пӧртӧм бӧрся колӧ видзӧдны велӧдан юкӧдлы — сійӧ, — быдтыны кагаӧс физически дзоньвидзаӧс да тыр вежӧртаса Сӧвет Союзса гражданинӧс. Сы вӧсна оз позь сетны челядьӧс быдтӧм вылӧ лишенечьяслы.
Детдомын быдтан челядьӧс воспитывайтны сетігӧн колӧ семьясӧ классӧвӧй боксянь бӧрйыны, оз позь сетны сэтшӧм семьяӧ, кӧні эмӧсь миянлы классӧвӧй ӧтдор йӧз.

Челядь учрежденньӧса быдтасъясӧс колхозъясӧ патронированньӧ вылӧ сетан условйӧяс йылысь

Коллективизация паськыда нуӧдӧм вӧсна сиктса олӧмӧн вежсьӧмыс лӧсьӧдіс мӧдсикас условйӧяс бать-мамтӧм челядьӧс быдтӧм вылӧ.
Тайӧ выль формаяс пытшкысь ӧти формаӧн лоӧ челядь видзан учрежденньӧса быдтасӧс колхозӧ патронированньӧ вылӧ сетӧм.
Патронированньӧ правилӧясӧн колхозъясӧс зэв ёна интересуйтӧм вӧсна Наркомпрослысь да Колхозцентрлысь челядь видзан учрежденньӧса быдтасъясӧс патронированньӧ вылӧ колхозъясӧ сетӧм йылысь шуӧмсӧ (циркуляр) тані вайӧдам дзоньнас.
Со сійӧ шуӧмыс:
«Наркомпрос киподулын эмӧсь зэв уна сельскохозяйственнӧй колонияяс да коммунаяс, кӧні быдмӧны 40 сюрсӧдз челядь да подросток. Унджыкыс сійӧ воспитанникъяс пытшкысь велӧдчӧны уджавны видз-му овмӧсын да уна сикас ремеслӧӧ (слесарнӧй, кузнечнӧй, столярнӧй, сапожнӧй да мукӧд).
Директива сетысь органъяс да ВЛКСМ-лӧн ЦК-ыс сувтӧдісны Колхозцентр водзын вопрос, мед эськӧ сійӧ сельскохозяйственнӧй колонияса челядь пытшкысь мыйкӧмында сетны колхозъясӧ.
Колхозцентр сувтӧдӧ могӧн колхозъяс водзын, мед эськӧ сэтшӧм челядьсӧ кыскисны колхозъясӧ. Сы вӧсна колхозъясӧс колӧ паськыда тӧдмӧдны челядь видзан учрежденньӧса быдтасъясӧс ылӧсас татшӧм условйӧясӧн колхозӧ босьтӧм йылысь:
1. Челядьяс да подростокъяс кутасны ыстыссьыны колхозъясӧ войтырӧс велӧдан юкӧдъясӧн колхозъяс корӧм серти.
2. Колхозъясӧ ыстыссьӧны дзоньвидза, дисциплинированнӧй, ас вӧляысь мунысь челядь.
3. 16 арӧсӧдз видзӧм-быдтӧм вылӧ войтырӧс велӧдан юкӧдкӧд сӧгласитчӧмӧн колхозлы кутас сетсьыны быд тӧлысь урчитана сумма сьӧм, сійӧ суммаыслы колӧ лоны не этшаджык сыысь, мый мында сетсьӧ челядьӧс патронируйтысь крестьянинлы.
4. Войтырӧс велӧдан юкӧдъяс челядьлы да подростокъяслы, найӧс колхозъясӧ мӧдӧдігӧн, сетӧны паськӧм, вольпась нормаӧн, но не этшаджык сыысь, мый мында сетсьӧ челядьӧс ӧтка олысь крестьянин ордӧ сетігӧн.
5. Войтырӧс велӧдан юкӧд быд воспитанник пыдди коллективӧ пуктӧ прӧченттӧм вклад пыран взнос да кутшӧмкӧ юкӧн паевӧй взнос ыджда.
6. Войтырӧс велӧдан юкӧд колана учрежденньӧяс водзын кыпӧдӧ вопрос кага вылӧ колхозлы видз-му сетӧм йылысь государственнӧй либӧ меставывса запаснӧй фондысь, да сійӧ видз-мусӧ колхоз видзмукӧд ӧтлаалӧм йылысь.
7. 16 ар тырӧм бӧрын подростокъяс лыддьыссьӧны колхозса шленъясӧн, а войтырӧс велӧдан юкӧдӧн пуктӧм вкладъяс лыддьысьӧны найӧ пыран да паевӧй взносъяс пыдди; пайлӧн тырмытӧм юкӧныс тыртсьӧ уджалан донӧн 5 (вит во чӧж).
8. 16 ар тырӧм бӧрын кӧ воспитанник оз кӧсйы лоны колхозса шленӧн, сійӧ лэдзсьӧ колхозысь и вермӧ босьтны сійӧ тшӧт вылын лыддьысян вкладысь ОНО-кӧд договор вылын шуӧм юкӧнсӧ.
9. Войтырӧс велӧдан юкӧдкӧд договор кузя босьтӧм челядьӧс грамотаӧ да уджавны велӧдӧм нуӧдӧ колхоз.
Колхозын челядьлӧн удж колӧ лоны сӧмын велӧдчӧмкӧд йитӧмӧн. Челядьӧс, кодъяслы тырӧма 12 арӧс, колхоз вермӧ уджӧдны найӧн вермана удж вылын законӧн индӧм нормаяс серти.
10. Детдомса воспитанникъяс, кодъясӧс босьтӧма колхозӧ, велӧдчыны ыстыссьӧны сідзи жӧ, кыдзи и колхозса шленъяслӧн челядь. Детдомса воспитанникъясӧн техникумъясӧ да ВУЗ-ясӧ пыригӧн Наркомпрос кӧсйысьӧ сетны налы стипендия.
11. Детдомса воспитанникъясӧс колхозъясӧ патронированньӧ вылӧ босьтӧм нуӧдсьӧ войтырӧс велӧдан юкӧд да колхозсоюз либӧ колхоз костын торъя договор вӧчӧмӧн.
Челядь видзан учрежденньӧса подростокъясӧс колхозъясӧ иналӧм эм медся коланатор ӧтувъя уджалӧмлысь колана навыкъяссӧ сетӧмын.
Колхозъяс, кодъяс лоӧны сиктӧс, кыдз хозяйственнӧй, сідзи и культурно-бытӧвӧй боксянь, социализм ногӧн вежӧмын опорнӧй пунктъясӧн, вермасны беспризорнӧй челядьясысь вӧчны сиктын хозяйственнӧй да культура революция дор тышкасьысьясӧс (Наркомпрослӧн да Колхозцентрлӧн циркуляр № 66/2510, 1930 во).

Общественнӧй организацияясӧс опека кузя удж вылӧ кыскӧм

Омӧля уджалӧны сійӧ опека органъяс, а сиктын сійӧ сиктсӧветъяс, кодъяс оз кыскыны сӧветскӧй удж вылӧ сӧветскӧй активӧс. Законын опека да попечительство органъяслы тшӧктыссьӧ тайӧ удж вылас кыскыны общественнӧй организацияясысь представительясӧс (роботнича да крестьянка-делегаткаясӧс, колхозникъясӧс да колхозничаясӧс, мӧда-мӧдлы отсасян комитетса шленъясӧс, ВЛКСМ шленъясӧс, «Друг детей» нима обществоса шленъясӧс, школаын велӧдысьясӧс да с. в.). Тайӧ став общественнӧй работникъясыс вермасны вайны зэв ыджыд пӧльза сиктсӧветлы да опека делӧ бура пуктӧм кузя сійӧ уджын: найӧ видлалӧны бытӧвӧй условйӧяссӧ опекаын нуждайтчысьяслысь, сиктсӧвет тшӧктӧм серти босьтӧны гижӧд улӧ эмбур, корсьӧны шогмана опекунӧс да с. в.

КӦКЪЯМЫСӦД ГЛАВА
ГРАЖДАНСКӦЙ СОСТОЯННЬӦ АКТЪЯС ГИЖАЛӦМ

Коді нуӧдӧ гражданскӧй состоянньӧ актъяс гижалӧм

Гражданскӧй состоянньӧ актъяс гижалӧм нуӧдсьӧ ЗАГС подотделын кывкутысь должностнӧй мортӧн.
Сиктса олысьяслы гражданскӧй состоянньӧ став актъяссӧ (гӧтрасьӧм, торйӧдчӧм, чужӧм, пи пыдди босьтӧм, кулӧм), ним-ов вежӧм йылысь акт гижӧм кындзи, нуӧдсьӧ сиктса сӧветын.
Ним-ов вежӧм йылысь гижӧм нуӧдсьӧ районувса исполкомъясын да карса сӧветъясын.
Гражданскӧй состоянньӧ актъяс ас кадын гижӧмлӧн значенньӧыс зэв ыджыд сы вӧсна, мый гижӧмсяньыс лоӧны гижӧдчысьяслӧн урчитана права да обязанносьтъяс.
Унаысь, ЗАГС-ын омӧля удж пуктӧмӧн пӧльзуйтчӧны классово-враждебнӧй элементъяс, медым дзебны ассьыныс социальнӧй происхожденньӧсӧ, вӧчӧны фиктивнӧй актъяс пи пыдди босьтӧм йылысь, ним-ов вежӧм йылысь, гӧтрасьӧм йылысь, торйӧдчӧм йылысь да с. в. Сӧветскӧй законодательствоӧс кытшовтӧмӧн, кулакъяс да ӧтдор элементъяс зільӧны перйыны аслыныс бӧрйысян праваын вынсьӧдӧм, налогъясысь кокньӧдӧм, сюйсьӧны сӧвет аппаратӧ, ВУЗ-ясӧ да с. в.
Торъя нин уна лоины татшӧм случайясыс классӧвӧй тыш ёсьмӧм вӧсна, паськыда социалистическӧй наступленньӧ нуӧдӧмысь, сиктса овмӧс коллективизируйтӧмысь да сійӧ подув вылын кулакъясӧс, кыдз классӧс, бырӧдӧмысь.
Сӧветскӧй законодательство кытшовтӧмкӧд гражданскӧй состоянньӧ гижалан органъяс бура тышкасьны вермасны сӧмын сэки, кор найӧ аслас уджын кутасны подйысьны общественносьт вылӧ: сӧвет секцияса шленъяс вылӧ (торъя нин административно-правовӧй секция шленъяс вылӧ), делегаткаяс вылӧ, комсомол шленъяс вылӧ, мӧда-мӧдлы отсасян комитет вылӧ, колхозникъяс вылӧ да с. в.
Общественносьт отсӧгӧн ЗАГС-яс бердӧ колӧ лӧсьӧдны уджалысьяслы социальнӧй отсӧг сетысь сӧветъяс. ЗАГС органъяслы колӧ, аслас уджын социальнӧй отсӧг сетысь сӧветъяс вылӧ подйысьӧмӧн, пуктыны могӧн классӧвӧй ӧтдор йӧзкӧд тышкасьӧмкӧд ӧттшӧтш, сетны быд пӧлӧс отсӧг уджалысьяслы, кокньӧдны регыдъя кадӧн справкаяс, эскӧданпасъяс босьтӧм, социально-правовӧй отсӧг сетӧм да с. в.
Классӧвӧй ӧтдор йӧзӧн сӧветскӧй законодательство кытшовтӧм быд тӧдлана случай йылысь ЗАГС органъяслы колӧ юӧртны прокурорӧс, сэтшӧм йӧзсӧ уголовнӧй кывкутӧмӧ кыскӧм могысь.
ЗАГС органъяслы колӧ ӧткажитчыны ов вежӧм йылысь акт гижӧмысь, чужӧм йылысь гижӧд выль пӧв гижӧмысь, гижӧдъяс справитӧмысь, кор тӧдмалӧма, мый найӧ вӧчсьӧны социальнӧй происхожденньӧ дзебӧм вӧсна.
Сыкӧд тшӧтш колӧ вӧчны сідз, мед некутшӧм сьӧкыдторъяс да волокита эз ло уджалысь йӧзлы гражданскӧй состоянньӧ актъяс гижалігӧн.

Гӧтрасьӧмъяс да торйӧдчӧмъяс гижӧм

Гӧтрасьӧм йылысь главаын ми индылім нин кутшӧм условйӧяс колӧны гӧтрасьӧм вылӧ: урчитана арлыд тырӧм, гижӧмӧн гӧтрасьӧмын, либӧ сыкӧд ӧткодялӧм гижтӧм гӧтрасьӧмын овтӧм, мӧда-мӧдлысь дзоньвидзалун йылысь тӧдӧм, а сідзжӧ сы йылысь тӧдӧм, кымынӧдысь гижсьысьыс гӧтрасьӧ либӧ мунӧ верӧс сайӧ.
Сідзкӧ, гӧтрасьӧм гижӧм йылысь шыӧдчигӧн, гӧтрасьысьяслы колӧ вайны не сӧмын налысь личносьт да арлыд эскӧдысь документъяс, но сідз жӧ и кырымпас, мый налысь гӧтрасьӧм торкысь помкаяс абуӧсь.
Гӧтрасьӧм гижалысь мортлы быть колӧ тӧдмӧдны гӧтрасьысьясӧс гижсян условйӧясӧн да висьтавны налы, мый гижсигӧн лӧжнӧй сведенньӧяс сетӧмысь найӧ нуӧны уголовнӧй кывкутӧм. Шуам, гижсьӧм йылысь шыӧдчысь кӧ вӧлӧма гӧтыра нин, но тайӧ важнӧйтор, коді кутӧ гӧтрасьӧмысь, дзебис гижыссьыс, то сійӧ лоӧ мыж вӧчӧм; ас йылысь лӧжнӧй сведенньӧяс сетысь мортлы паныд колӧ кыпӧдны уголовнӧй делӧ.
Гӧтрасьысьяс вермӧны корны гижсигкежлӧ свидетельясӧс. Торйӧдчӧм йылысь шыӧдчысь мортлысь колӧ корны петкӧдлыны личносьт эскӧдысь кутшӧмкӧ документ (паспорт, сиктсӧветсянь справка, профсоюзнӧй книжка, либӧ кутшӧмкӧ мӧд документ). Сідзжӧ колӧ петкӧдлыны гӧтрасьӧм йылысь свидетельство. Сэтшӧм свидетельствоыс кӧ абу, то колӧ индыны, кӧні да кор вӧлі гӧтрасьӧма. Лӧжнӧй сведенньӧяс сетӧмысь шыӧдчысь кыскыссьӧ уголовнӧй кывкутӧмӧ.

Чужӧм йылысь гижалӧм кузя правилӧяс

Кага чужӧм йылысь бать-мам пиысь ӧтиыслы кык вежонся срокӧн колӧ явитны ЗАГС органъяслы. Бать-мамыс кӧ куліны, либӧ висьӧны, либӧ мыйла кӧ оз вермыны кага чужӧм йылысь явитны, колӧ явитны рӧдвужлӧн, матыса суседъяслӧн, рӧдильнӧй домлӧн, кӧні вӧлі мамыс кага чужигӧн.
Чужӧм йылысь висьталӧм кӧ воӧ кык вежонъя срок кольӧм бӧрын, сиктсӧветлы быть колӧ сійӧ гижны. Но сэтшӧм гражданасӧ, кодъяс кольӧны законӧн лӧсьӧдӧм срок уважительнӧй помкаястӧг, вермасны штрапуйтны.
Чужӧм йылысь висьтавны позьӧ кывйӧн либӧ гижӧмӧн; шыӧдчӧмас колӧ индыны кор да кӧні чужӧма кагаыс, ныв али пи, кагалӧн ним, вич, ов, а сідзжӧ бать-мамлӧн нимъяс, вичьяс, овъяс, кӧні найӧ олӧны да кӧні уджалӧны. Шыӧдчӧмсӧ кӧ сетӧ мамыс, сылы колӧ висьтавны кага батьлысь ним, вич, ов. Мам вермас шуны, мый сійӧ оз кӧсйы висьтавны батьлысь ним-овсӧ. Кулӧм кага чужӧм йылысь сідзи жӧ колӧ явитны ЗАГС органъясӧ нигаӧ гижӧм вылӧ.

КУЛӦМ ЙЫЛЫСЬ ГИЖӦМ

Уважительнӧй помкаястӧг кулӧм йылысь урчитӧм срокӧн явиттӧмысь взысканньӧ мераясыс сэтшӧмӧсь жӧ, кутшӧм и чужӧм йылысь явитан срок кольӧмысь. Кулӧм йылысь кӧ оз висьтавны кодлыськӧ мыж вӧчӧм дзебӧм вӧсна, то дзебӧмысь мыжа морт кывкутӧ уголовнӧй пӧрадокӧн.

БӦРКЫВ

Став тайӧ висьталӧмсьыс тыдалӧ, мый гӧтырӧн олан да семейнӧй праваяс йылысь сӧветскӧй закон чорыда сулалӧ челядьлысь да роботнича да крестьянка — уджалысь мамлысь интересъяс дорйӧм вылын.
Ми, дерт, огӧ вермӧ мӧвпавны, мый куш ӧти законодательнӧй мераясӧн, кӧть кутшӧм бурӧсь эськӧ найӧ эз вӧвны, позьӧ бырӧдны семья да гозъя кост олӧмысь став нелючкияссӧ.
Миян социалистическӧй промышленносьтлӧн ӧдйӧ быдмӧм, уджног бурмӧдӧм, сиктса овмӧс коллективизируйтӧм, культурнӧй учрежденньӧяслӧн быдмӧм сетӧны пролетариат государстволы верманлун кыпӧдны карса да сиктса уджалысьясӧс вылӧджык материальнӧй боксянь да культура боксянь. Социализм вермӧмкӧд миян странаын быдмӧ йӧзлӧн самодеятельносьт, содӧ челядьӧс видзан да воспитайтан учрежденньӧяс вылӧ (ясли, детскӧй дом, школаяс да мукӧдтор вылӧ) государствоӧн сьӧм лэдзӧм, бырӧ беспризорносьт.
Нывбабаӧс производствоӧ да общественнӧй уджӧ кыскӧм, сыӧн ассьыс праваяссӧ тӧдӧм вӧчасны сы дінӧ важкодя видзӧдӧмсӧ позьтӧмӧн. И сӧмын нывбаба — общественнӧй удж вылын уджалысь вермас коммунист ногӧн воспитайтны сійӧ том пӧкӧленньӧсӧ, коді кутас нуӧдны коммунист партиялысь уджсӧ, Ленинлысь уджсӧ водзӧ, тыр коммунизмӧ воӧдчӧмӧдз.



ВАРЫШЪЯС

Василий Егоровичкӧд ми кыйсим Парчӧг сикт весьтын. Рытъявылыс мӧдӧдчим Гӧгрӧс ты вылӧ, кытчӧ век пуксьывлісны уткаяс.
Шыльквидзисны паськыд видзьяс. Ылӧдз тыдалісны гырысь зорӧдъяс, кодзувкоткар кодь турун юръяс. Кӧнкӧ зэв матын сяргис ытшкан машина.
Пода туй, кодӧс уна кокъяс нин талялӧмаӧсь, муніс ичӧтик ю пӧлӧн. Таті коркӧ, зэв нин важӧн, визувтлӧма Эжва. Видз гриваяс вылын сулалісны льӧм да пелысь пуяс, ылӧдз койисны ассьыныс чӧскыд дуксӧ. Лежнӧг да ыжнёнь кустъяс гӧгӧр лэбалісны юрсигусьяс, найӧ мастера куталісны номъясӧс. Турун пиын, кытчӧ абу на удитӧма волыны ытшкан машина, гажаа сьылісны чиркъяс.
Ю пӧлӧн нюжӧдчӧм тыясысь корсюрӧ лэбзьылісны тэрыб жыдачьяс, кузь сьыліа гордаяс.
— Со варыш!
Варыш вӧтчис ичӧтик лэбач бӧрся. Буракӧ, кӧсйис кутны. Лэбач быд ногыс зілис мездысьны аслас врагысь: стрела моз тювыштлас вывлань, сунгысьлас пуяс дорӧ, но мынан ӧмӧй лёк варышысь. Вот-вот суӧдас, кватитас лэчыд гыжъяснас, сэсся пуксяс пу вылӧ да ужнайтас свежӧй яйӧн.
Миянсянь найӧ вӧліны зэв нин матынӧсь. Василий Егорович шенасис кинас да ыджыд гӧлӧсӧн видчис:
— Ок, рӧзбойник! Ок, адгорш! Кутас ӧд, коньӧрӧс, кутас!
И сэк жӧ варышлань чургӧдіс пищальсӧ. Шковӧбтіс лыйӧм шы. Варыш дрӧгнитіс, бергӧдчис сынӧдас, сэсся из моз сьӧкыда шнёпкысис ытшкӧм видз вылӧ.
Ми котӧртім сэтчӧ. Варыш регыдик шпорӧдчыштіс паськыд бордъяснас да надзӧникӧн кунис скӧр синъяссӧ. А ичӧтик лэбач эз нин тыдав, лэбзис аслас туйӧд, весиг вунӧдіс «висьтавны» аттьӧ аслас мездысьлы. Ме топыда кутыштлі друглысь кисӧ.
...Коли куим час гӧгӧр. Пемыднас ми бергӧдчим турунысь вӧчӧм шалашӧ. Боканым ӧшаліс морт ӧти уткаӧн.
Сійӧ местасьыс, кӧні Василий Егорович лыйис варышӧс, сьӧд енэжлань кыпӧдчис ыджыд лэбач да пыр жӧ воши. Кор локтім матӧджык, аддзим татшӧмтор: лыйӧм варышлӧн кольӧма сӧмын лыыс, бӧжыс да гӧрба нырыс. Гӧгӧр лэбалісны гӧнъяс.
Вӧлӧмкӧ, мӧд варыш удитӧма нин тані пируйтны.



АРСЕНЬ СЁРНИТӦ КОМИӦН

Ласей Вась Арсень
Воӧма карсянь.
Нёбдінса Виттор

Мырйывса колхоз быд во плансӧ тыртӧ срокӧдз. Сэтӧн эм вель уна ударница: Римма Сидорова, Анна Канева да мукӧдъяс. Арсеньӧс ыстӧмаӧсь карсянь чолӧмавны бура уджалысьясӧс, мӧдӧдӧмаӧсь налы неыджыд пӧдарки. Колхозса собранньӧ вылын Арсень кутіс висьтавны «речь».
— Товарищи! Тіян колхозлӧн эм ыджыд достижениеяс, сыкӧд йитӧдын ті вполне заслуживайтанныд поощрение, в особенности тіян ударницаяс. И вот ме вайи неыджыд дар...
— Но-о! Шыд чӧвтан дар али сур пуан дар? — чуймӧм гӧлӧсӧн юалӧ ӧти нывбаба.
— Эн перебивайт!.. Асьныд аддзанныд, кутшӧм дар ме тіянлы преподнесита. Акнитанныд!.. Ме вот нарочно локті сто километров сайӧ, тӧрыт одиннадцать часовын петі... Утомитчи... Тіян колхоз бердад туйыс ужас кутшӧм лёк!..
— Эз ков сэті вӧчны туйсӧ. Мӧдлаті колі. Тэ ӧд ачыд вӧлін нарадщикнас! — шыасис ӧти том колхозник.
— Бара реплика! Менӧ тэ эн велӧд! Ме достаточнӧя понимайта дорожнӧй делӧтӧ. Ме по специальности дорожнӧй техник. Ме тайӧ делӧ вылын понйӧс сёйи... *
— О господьӧ! Понйӧс сёйӧма! — пӧрысь нывбаба повзьӧмпырысь вашкӧдӧ орччӧн сулалысьыслы.
— Мый нӧ шензян! Пранцузъяс пӧ лягушаӧн чӧсмасьӧны! — вочавидзис орчча тьӧтка.
— Тайӧ ӧд абу жӧ кӧ пранцуз-а?! Мыйкӧ тай быттьӧ коми кодь-а.
— Энӧ шушукайтчӧй! Мешайтанныд... — скӧр гӧлӧсӧн шуис докладчик да водзӧ нуӧдіс сёрни: — Ті вот, тӧварыш, тракт йывсьыд реплика сетін... Делӧсӧ комиссия обследуйтіс. Комиссия быд детальӧ вникнитіс, выяснитіс, коді виноват. Одним словом, аддзисны, кытӧн понйыс вӧлі гуалӧма *.
— Со! Абу жӧ ставнас пон тушатӧ вермӧма сёйныс... Коляссӧ гуалӧма муӧ, — ыджыд гӧлӧсӧн нин шуис ӧтик нывбаба мӧдлы.
— Эн перебивайт! Ме тіянлы как будто понятнӧя висьтала. Два месяца тому назад на туйыс вӧлі ничево... Время босьтӧ * ассьыс, воис ар и туй испортитчис...
— Ме эг гӧгӧрво, мый висьталін Римма йывсьыс? Мый Риммаыс босьтіс ассьыс?.. — юалӧ Риммалӧн пӧдругаыс.
— Мый! Мый! Дас пунт вый!.. Вот мый... Перебивайтанныд... Онӧ лэдзӧ доклад вӧчны...
Докладчик дугдіс сёрнитӧмысь да дӧзмӧмӧн муніс собранньӧ вылысь.
— Со сэсся, колӧкӧ! Дарсӧ тай эз и петкӧдлы!


БАБӦЛӦН ПИНЬТУЙ

Миян орчча керкаын оліс зэв сюсь детина, Ӧльӧш нима. Сійӧ ар даса вӧлі, а ми, кык вок, вӧлім сы дорысь ичӧтджыкӧсь.
Ӧтчыд сійӧ миянӧ локтіс, киас кутӧ шаньга. Шаньгаыс пиньтуя нин.
Ӧльӧшыд и шуӧ миянлы зэв збыльысь: со, шуас, тайӧ бабӧлӧн пиньтуй, а ме лысьта сёйны тайӧс. Ми шай-паймунім, синъяснымӧс дузгӧдім Ӧльӧш вылӧ, шензям. Кыдз нӧ он шензьы? Йӧзыдлысь пиньтуйтӧ ми вӧлі нинӧм вылӧ ог сёйӧ — дерт, огӧ гигиена кузя, а прӧстӧ зывӧктам. Кыдз нӧ позьӧ йӧзлысь пиньтуй сёйны, да ещӧ дулльӧсь вома баблысь! Огӧ эскӧ Ӧльӧшлы. Шуам сылы:
— Кыськӧ ещӧ тэныд сёйны! Весьсӧ ышнясян!
А сійӧ шуӧ:
— Вот босьта да и сёя! Вай заклад вартам, ог кӧ сёй!
— Вай вартам! Мыйысь? — шуам ми, асьным огӧ веритӧй, мый Ӧльӧшыд сёяс бабыслысь пиньтуйсӧ.
— Сё чӧлкӧвӧйысь! — шуӧ сійӧ.
— Сёысь кӧ, сёысь. Сӧмын ӧні миян деньга абу весиг ӧти грӧш, — шуам ми.
— Ӧні онӧ и кутӧй мынтысьны. Коркӧ мӧдысь, быдмам да, — шуӧ Ӧльӧш.
Ми вӧлі думайтам: быдмам да сё чӧлкӧвӧйыд зэв кокньыда кутас шедны, сійӧ туплясьны кутас быд пельӧсын! Сё чӧлкӧвӧйыд сэки вӧлі ыджыд деньга: сы вылӧ позьӧ вӧлі ньӧбны быдса керка!
Заклад вартім. Сэсся Ӧльӧшыд пиньтуя шаньгатӧ босьтіс да... сёйис — ставнас, ӧти крӧшки эз коль. Сёйис зэв чӧскыдпырысь! Ми вомнымӧс паськӧдӧмӧн сулалам: шензьӧмӧн шензям. Миянлы абу жаль сё чӧлкӧвӧйыд, а шензям Ӧльӧш збойлун вылӧ да нинӧмысь повтӧмлун вылӧ. Сійӧ баблысь пиньтуйсӧ сёйис! Сэсся некод, сыысь кындзи, му вылас татшӧмторсӧ оз вермы вӧчны!
Сідзикӧн ми уджаӧсь лоим Ӧльӧшлы сё чӧлкӧвӧй. Во дас мысти кымын, мӧвпалам асьным, сійӧ корны кутас миянлысь уджйӧзтӧ. Но эз ков дыр сылы виччысьны. Сэтшӧмтор артмис, мый миян уджйӧзным ачыс мыні. Кыдз сійӧ артмис? А со кыдз!
Ӧтчыд ми Ӧльӧшыдкӧд мыйыськӧ спорӧ воим. Лӧгасим мӧда-мӧд вылӧ. Сійӧ ёнджык вӧлі миянысь да кыкнаннымлы морт ӧтчыдӧн кучкис кулакнас мышканым. Сэсся (кор ме ӧщӧпек босьті) сійӧ пышйис миянысь, туй шӧрӧ сувтіс да эльтчӧ:
— Уджйӧзаяс! Уджйӧзаяс! Сё чӧлкӧвӧй! Сё чӧлкӧвӧй!
Ми асьным кутім эльтчыны, дэльӧдны сійӧс ӧшинь пыр (керкаысь петны полам, Ӧльӧшыд зэв тышкасьысь да):
— Ми ог мынтӧй тэныд уджйӧзтӧ! Ог мынтӧй! Діль! Весиг грӧш ог сетӧй! Ещӧ уджйӧз оз-ӧ ков кутшӧмкӧ! Этійӧ ӧщӧпекнас мышку кузяыд сетыштам буди!
Сэтшӧмӧдз дэльӧдім: сійӧ скӧрмис, ку письыс петӧ. Сэсся эз вермы терпитныс да и крапкис:
— Эй, йӧйяс ті, йӧйяс! Сійӧ ӧд эз вӧв бабӧлӧн пиньтуй, а ме ачым курччи, ачым пиньтуялі!
Миян ёна и лӧг кутіс петны Ӧльӧш вылӧ, пӧръячка вылӧ. Вот эськӧн босьт сійӧс да беддьӧн пӧвсав! Дерт, сэсся миянлы этша и нимкодь лои: уджйӧзным мыніс!
Ичӧт дырйиыд ӧд мортыд йӧй, челядь мывкыда, быдторлы веритӧ. Ӧні кӧ эськӧ, дерт, ме эг верит Ӧльӧшыдлы. Эськӧн ме пиньтуйтӧ тӧдмавны (бабӧлӧн-ӧ сійӧ?) чукӧртлі учёнӧй комиссия. Сэки вӧлись закладтӧ варті. Ӧні ме сюсьджык нин!


ВЕДРА ТЫР ЯБЛӦГ

Визинсянь Ыб пыр Сыктывкарлань муніс грузӧвӧй машина. Ыбса тьӧтка кисӧ лэптіс, сувтӧдіс машинасӧ, шуӧ: «Нуышт менӧ Сыктывкарӧдз, менам со нуанторйыс даддьын — сӧмын ӧти мешӧк да тыртӧм ведра!» Шофёр пыксьӧ: «Ог, ог!» Тьӧтка кевмысьӧ: «Ну, ен могысьӧн! Ведра яблӧг сета!» Шофёрыд ыштіс яблӧг вылад! Кыдзи нӧ он ышты? Тӧв шӧр тӧлын ведра яблӧг кӧсйысьӧны да! Тӧвнад ӧд Коми республикасьыд яблӧгтӧ он аддзы!
— Но, пуксьы инӧсь! Нуа пӧрысь мортӧс! — Ачыс думайтӧ: вот гӧститӧда ассьым невестаӧс рытнас яблӧгӧн!
Воисны карӧ, базар дорӧ. Тьӧтка чеччис машинаысь, разис мешӧксӧ да ведраӧ кисьтіс... картупель! Сетӧ шофёрлы да сё пасибӧ висьталӧ. Шофёр чуймӧма, скӧрмӧма, шуӧ: «Тэ яблӧг кӧсйысин, а сетан картупель! Ак тэ, сэтшӧм-татшӧм, омӧль ань!»
— Миян ногӧн кӧ, тайӧ яблӧг, а тіян ногӧн, гашкӧ, и карта пель ли, карко пель ли... Ог тӧд, бур мортӧй, кутшӧм пель сэсся... Пасибӧ нуӧм вылад!
Шофёр скӧрмис да сьӧвзис картупель ведра вылӧ, шуӧ: «Пасьмунас мед тэнад пасибӧыд картупельнад и ставнад!» Эз и босьт картупельтӧ. Муса нывтӧ, ассьыд невестатӧ, кыдзкӧ яндзим жӧ кын картупельнад гӧститӧднытӧ! Слабог, ӧні абу война кад: быдсяма сёянторйыс юр вывтырыд! А вот яблӧгыд эз вӧв сэк: Ыбса тьӧткаыд кӧсйысис, но эз чӧсмӧдышт шофёрыдлысь невестатӧ! Мый сэсся керан!?
Ыбад ӧд збыльысь картупельтӧ яблӧгӧн шуӧны.


БЫД МАМЛЫ ПИЯНЫД ДОНА

Ылыса пармаӧ, кодӧс звер-пӧткаясыс гажӧдісны уна вояс, воисны йӧз. Заводитісны стрӧитны олан керкаяс, медым сэсся сэтчӧ вермисны овмӧдчыны вӧр лэдзысьяс. Кольӧ неуна кад, и тані кутасны юравны машина горъяс.
Сулалісны медводдза гожся лунъяс. Войясыс пӧшти эз и пемдывлыны, лӧньӧсь, югыдӧсь.
Вӧрын батьыскӧд тшӧтш оліс и ар дас кыка, ичӧтик ныр-вома Толя. Би дорын узьлігӧн кӧть корсюрӧ сійӧ и дӧзмывлӧ, но оз норась. Батьыс ӧд оз вӧлі босьт сійӧс, ачыс мырдӧн-сорӧн вӧзйысис.
Толя стрӧительяслы то чай пузьӧдас, то лэччылас ичӧтик ю дорӧ вугравны кельчиясӧс да мыкъясӧс. Пукалас сэні час-мӧд, сэсся бӧр мӧдӧдчас черъясӧн тотшкӧдчӧм шыӧ.
— Талун нӧ пусьӧдас оз, молодеч-удалеч? — Толялысь юасисны батьыскӧд уджалысьяс.
— Кызь кык чери кыйи, — ошйысис вуграсьысь.
— Сідзкӧ, рытнас пӧсь сёян кутам панявны, — сӧмын тай йӧршыд абу шедӧма-а, нелямын ведра юква эськӧ позис вӧчны, — гӧлчитісны керка лэптысьяс.
Кыдзкӧ ӧтчыд Толя векньыдик ю пӧлӧн кайис вылӧджык. Чери мыйлакӧ талун эз шед. Купайтчан кӧть, да ваыс кӧдзыд. Сӧмын на ӧд июнь пуксис. Бӧр нин кӧсйис бергӧдчыны батьыс дінӧ, но буретш сэки, пӧшти дзик кок увсьыс, лэбзис сьӧла.
«Поз, буракӧ, эм», — думыштіс Толя и кутіс видзӧдны мыр улӧ. Сідзи и эм — поз. Сэні куйліс вижоват рӧма пемыд гӧрд чутъяса квайт кольк. Сьӧла, тыдалӧ, буретш пӧжӧма найӧс.
Детинкалы сэтшӧм окота лои тӧдмавны, локтас оз бӧрсӧ сьӧла. Корсис матігӧгӧрысь саймовтчанін, дзебсис сэтчӧ да кутіс виччысьны. Тасянь сылы бура тыдаліс ӧтка мыр, код улӧ пӧтка вӧчӧма ассьыс позсӧ.
Виччысьны ковмис регыд. Сьӧла бӧр воис аслас позйӧ. Эз лэбзьӧмӧн, а котӧртіс муӧдыс. Позъяс пыртӧдзыс видзӧдліс гӧгӧрбок; кывзысьыштіс и сӧмын сы бӧрын надзӧникӧн пуксис колькъяс вылас.
Толя места вывсьыс эз вӧрзьыв, поліс ёнджыка лолавны. Сысянь вит-квайт воськов сайын куткырвидзис сера сьӧла. Юр вылас сылӧн дженьыдик сорс, ичӧтик гӧгрӧс синъяссӧ кытшовтӧдӧмаӧсь гӧрд визьӧн. Морӧсыс и бокъясыс вевттьысьӧмаӧсь рудоват да сьӧд гӧнъясӧн.
Детинка надзӧникӧн петіс пуяс сайысь, вӧчис кык воськов сьӧлалань. Позйын пукалысь эз лэбзьы, полігтыр видзӧдіс Толя вылӧ, быттьӧ кӧсйис шуны: «Мый нӧ дӧзмӧдчан, абу ӧмӧй жаль менам посньыдик пияныс?» А ачыс ещӧ на ляпкӧдчис, синъяссӧ оз вештыв детинка вылысь. Зэв матӧ сибӧдіс, бордъяснас тупкӧма ассьыс пӧжанторъяссӧ. Оз лэбзьы ни пышйы, картузнад кӧть тупкы.
Толялы жаль лои раминик сьӧлаыс. Вешйис бокӧджык и надзӧникӧн кутіс ылыстчыны. Век жӧ ачыс видзӧдлывліс ӧткӧн сулалысь мыр дорӧ.
Кор воис стрӧительяс дорӧ да висьталіс вӧрын аддзылӧмторсӧ, батьыс ӧлӧдіс сійӧс:
— Оз ков вӧрӧдны, мед быдтысьӧ, рӧдмӧдӧ пиянӧс.
— Эн матыстчы сы дорӧ, синъястӧ кокыштас, — шмонитіс кодкӧ рабочӧйяс пиысь.
— Чайтан, пола? Жаль сӧмын сійӧ меным, а то кутны верма.
Коли кык лун. Тайӧ каднас детинкалы унаысь усьлі дум вылас сьӧла-мам. Эз терпитсьы, бара мӧдӧдчис ю дорӧ.
Тыдовтчис тӧдса мыр. Кок чуньяс вылас заводитіс матыстчыны сэтчӧ. Кор мырйыс вӧлі дзик нин орччӧн, кыйкнитліс сэтчӧ. А сэні некод абу, сӧмын кольк кышъяс позъяс туплясьӧны.
Гугӧдіс зепсӧ, кытчӧ пуктыліс зӧр шыдӧс да няньторъяс, медым вердны сьӧлаӧс. Вӧлӧмкӧ, весьшӧрӧ и локсьӧма. «Ӧдйӧджык дзебӧма пиянсӧ, кӧнкӧ, думайтӧ, босьтас пӧ. Ме эськӧ видзӧдлі сӧмын» — думайтіс детинка.
Ӧні, кӧнкӧ, ягса нӧрысъясӧд мамыс бӧрся котралӧны шочиник гӧнъяса, Толя кулакысь на посньыдик квайт сьӧла пи да велӧдчӧны овны-вывны, зверъясысь да кырныш-варышъясысь дзебсясьны.
Кольӧ вежон кык, и ставныс найӧ кутасны лэбавны. Бара жӧ мамыс тайӧс велӧдас. Сэки нин найӧс он кут.



АБУ ПӦТКА, А ЛЭБАЛӦ

Войвывса дженьыдик гожӧмлӧн пуксис медбӧръя тӧлысь. Велӧдчысьяслы регыд мысти бара ковмас мунны школаӧ. Лунъясыс сулалісны шоныдӧсь на. То шонді прысьнитлас ассьыс югӧръяссӧ, то шочиник зэр войтъяс дӧзмӧдчыштасны видз пуктысьяслы да нянь вундысьяслы.
Яша да Костя асывсянь рытӧдз йирӧдӧны мӧсъяс ытшкӧм видзьяс вылын, гортсяньыс матын. Сьӧд юрсиа Яша гожӧмбыднад лои ещӧ на сьӧдджык, гожъяліс, ёнмис. Сӧмын Костя пыр сэтшӧм, гожйыс и то сійӧс оз босьт. Детинаяслӧн сьӧрсьыныс вугыр шатьяс. Мыйӧн воас лун шӧр кад, вӧтласны мӧсъяснысӧ лыа кӧса вылӧ, ӧзтасны кос бадьясысь бипур, сюяласны сэтчӧ пӧжавны картупель, а асьныс пондасны вуграсьны.
Шоналӧм лыа вылын мӧсъяс шойччигкості удитан и купайтчыны, и пӧсь картупель сёйны.
Вуграсьны талун эз мӧдны. Яша ю дорсяньыс зэв матысь казялӧма ичӧтик гӧп. Кор матыстчӧма сэтчӧ, турунъяс пиысь вирдыштӧмаӧсь черияс. Ытва дырйиыс, тыдалӧ, пырӧмаӧсь да йӧрмӧмаӧсь ва ямӧм бӧрас.
— Гудыртны кӧ эськӧ гӧпсӧ, — кутіс нуӧдчыны Яша.
— Мӧсъясным оз пышйыны?
— Оз, эн пов.
Шуисны — вӧчисны. Шыбитісны паськӧмнысӧ бадь кустъяс дорӧ, бузгысисны-пырисны чериа йӧрданӧ. Ваыс регыд лои дзик мӧд пӧлӧс: няйт рӧма.
— Ой, кодкӧ кокӧ зургис!
— И меным тшӧтш...
Ӧти сирпи — кольмӧма нин, вывлань кыпӧдӧма пӧката плешсӧ — уйӧ береглань. Яша чургӧдіс водзлань кияссӧ, тшапнитіс-кутіс сійӧс. Сирпиян, налимъяс кольмисны унакодь. Детинаяс ӧдва удитісны шыблавны найӧс берегӧ.
— Ме тай висьталі: уна, мися, чериыс.
— Аски мамӧлы черинянь тшӧкта пӧжавны, — радліс Костя. — Видзӧдлы, кутшӧм ыджыд чери меным шеді, — но налим песовтчис кисьыс, уси бӧр. — Кут, Яша, кут, вутш улас дзебсяс!
Кык друглысь кыйсьӧмсӧ торкис кутшӧмкӧ тӧдтӧм шы. Первойсӧ сійӧ кыліс муртса-муртса, сэсся лои пыр гораджык.
— Мый эськӧ тайӧ? — енэжлань чатрасис Яша и уськӧдчис пасьтасьны. Костя — сы бӧрся. Кавшасисны пу йылӧ, дзоргӧны-видзӧдӧны гӧгӧр.
— Аддзи! Аддзи! — шенасис кинас Костя, но мый аддзис, сідзи и эз удит висьтавны: пу вожъяс костӧд исковтіс муӧдзыс. Бур, мый эз ёна доймы.
Яшалы ӧні и аслыс тыдаліс, кыдзи сикт весьтӧд лэбзис аслыссяма, ыджыдысь-ыджыд лэбач. Мыйсяма дивӧ нӧ? Вермас ӧмӧй лоны татшӧм ыджыд лэбач?
— Ероплан! Дерт жӧ, ероплан! — чеччыштіс сійӧ муӧ. — Ук, кыдзи жургӧ. Котӧртам сиктӧ, колӧкӧ, пуксяс.
Бордъя дивӧ ыдждіс и ыдждіс. Лэбзис сійӧ уліті. Сэсся кутіс ӧдйӧ ылыстчыны, лои пыр ичӧтджык и ичӧтджык, а недыр мысти и дзикӧдз воши.
— Вот тайӧ да-а... — ышловзис Костя.
— Карӧ, тӧдӧмысь, пуксяс. Ветлыны кӧ сэтчӧ, видзӧдлыны, — дивуйтчис Яша.
Кӧть вӧлі водз на, Сюрукӧс да Гӧрданьӧс эз нин кутны йирӧдны. Чукӧртісны черияссӧ, кыпӧдісны мӧсъяссӧ лыа вылысь, мӧдісны вӧтлыны гортаныс. Но мӧсъяс эз тэрмасьны, пӧльтчӧм вӧраяссӧ довйӧдлігтыр, ӧдва руньгисны буса туй кузя. Налы, тыдалӧ, веськодь, коді лэбзис сикт весьтӧд. Ни ньӧр, ни чиршӧдлӧмъяс эз отсавны. Тайӧ ёна дӧзмӧдіс Костяӧс. «Часлы ме велӧда тіянӧс, дыш гурдейясӧс». Сэсся калькнитіс вомсӧ, топӧдіс пиньяссӧ и заводитіс чушканзі моз:
— З-з-з-з...
Кывтӧм пемӧсъяслы абу окота паныдасьны ёсь ныра чушканзіяскӧд, биысь моз полӧны наысь. Крукыльтісны бӧжъяснысӧ вывлань, котӧртісны-пышйисны, суӧдны он вермы.
Сиктӧ воӧм бӧрын детинаяслы паныд сюри беринӧсь Тася. Сійӧ ӧвтчис тыртӧм наберушкаӧн.
— Мый ме аддзылі, мый ме аддзылі... Вотча вӧлі да сэтшӧма повзи, став чӧдйӧй киссис.
— Ми и асьным аддзылім. Тайӧ гидроплан либӧ ероплан, — тшапа вочавидзис Яша.
— Бабыд тай шуӧ: му вежӧм пӧ воис. Тайӧ пӧ чӧртъясыс кӧрт лэбачӧс ыстісны йӧзсӧ повзьӧдлыны, — сяргис-висьталіс нывка.
Детинаяс йӧртісны мӧсъяссӧ картаясӧ, сэсся кутісны лӧсьӧдчыны мунны карӧ. Сумкаӧ пуктісны кык ид нянь, некымын пуӧм картупель, лук поз. Тэрмасисны: воасны кӧ бать-мамныс муяс вылысь, тӧдӧмысь, оз лэдзны.
Мӧдӧдчисны кӧмтӧг, тадзнад ӧдйӧджык воан. Первойсӧ восьлалісны чожа. Вӧрса лэбачьяс дугдывтӧг сьылісны-сяльгисны, тэрмӧдлісны, гажӧдісны карӧ мунысьясӧс. Посни изъяс кӧть и дойдалісны кокъяснысӧ, детинаяс пыдди эз пуктыны. Юыштасны паныдасьӧм шорысь васӧ, чышкыштасны дӧрӧм сосъяснас пӧсьсӧ — и бара водзӧ.
Вочасӧн кусі небесаын ломзьысь шонді. Сійӧ ӧні гӧгыльтчис дзик нин вӧр весьтӧд, вот-вот сунгысяс — вошӧ.
Мунісны рыт, мунісны войнас, асывнас сӧмын тыдовтчис Сыктывдінкар. Мудзӧм чужӧмъяс кузяыс кыкнанныслӧн котӧртіс нюм. Сьӧлӧмъясыс век жӧ майшасисны: «Колӧкӧ, огӧ и аддзылӧй. Колӧкӧ, мӧдлаӧ нин лэбзис».
— Ті онӧ тӧдӧй, кытчӧ еропланыс пуксис? — полігтыр юаліс Яша беддя дядьӧлысь.
— Гидроплан «Смычка» тіянӧс интересуйтӧ? Лэччӧй веськыда Сыктыв ю дорас и аддзанныд, — бедьсӧ ва дорлань чургӧдліс сійӧ.
Воши тай кытчӧкӧ мудзӧмыд. Тэрыба на нуисны лысваӧн мыськӧм, изъясӧн дойдалӧм кокъясныс.
Берег дорын йӧзыс, кыдзи сук вӧрын пуяс. Мужичӧйяс и нывбабаяс, нывъяс и зонъяс, и дерт жӧ лэчыд гӧлӧса челядь, натӧм ӧд нинӧм оз коль.
— Ме бӧрся лок, — киӧдыс босьтіс другсӧ Яша и кутісны писькӧдчыны йӧз пӧвстӧд. Вӧчны тайӧс вӧлі сэтшӧм сьӧкыд, мый детинаяслӧн став вӧлӧгаыс нырсис. Коркӧ тай сэсся вермисны жӧ матыстчыны береглань.
Гидроплан пукаліс веськыда ва вылас, быттьӧ лӧсьӧдчӧма исковтны лӧнь веркӧсӧдыс. Бокъясас сылӧн шевгӧдчӧмаӧсь паськыд бордъяс, водзвылас пропеллер.
— Часнас сё верстысь унджык лэбзьӧ, — чукӧртчӧм йӧзлы висьталіс кучик картуза том морт.
— Ӧні ми буржуйяссьыд огӧ полӧй: асланым гидроплан эм. Уськӧдчасны кӧ войнаӧн, водзӧс вермам мынтыны, — корӧсь кодь ыджыд тошсӧ малаліс дед.
— Дивӧ аддзылі, позьӧ сэсся и кувны, — лӧвтіс олӧма нывбаба.
— Мыйла «кувны», регыд гидроплан вылас гуляйтӧдны кутасны, колӧкӧ, тшӧтш пуксьылам.
— Небесаас лэбӧдасны дай...
Гидропланӧн веськӧдлысьяс пукалісны нин асланыс местаясын, налӧн юраныс шлемъяс, плеш вылас паськыд ӧчкияс. Сэсся сэтчӧ пыжъясӧн вуджисны некымын морт, тыдалӧ, найӧс первойӧн и гуляйтӧдасны.
— Бергӧдчы, Педӧр, енмыс ёрас! — берегсянь ӧвтчис кос кулакнас пыж нырын пукалысь мужичӧйлы пӧч. Мӧдыс нюмъяліс да чӧв оліс.
Ӧні нин горзісны унаӧн, ӧта-мӧд вежмӧн.
— Микайлӧ Федорович, усьны кӧ кутан, Ӧльӧш дедлы тошкас кутчысь!
— Сват, прӧщайтчам кӧть лэбзьытӧдзыд!
Горзӧмъяссӧ венісны азым серамъяс, ёсь кывъяс. Некод, майбыр, эз гажтӧмтчы. Мыйӧн кутіс жургыны пропеллер, йӧз вылӧ уськӧдчис вына тӧв, нетшкис юрсьыныс картузъяссӧ, чышъянъяссӧ, койис чужӧмъясас ва да лыа. Но берег дорысь некод эз пышйы, быдӧн виччысисны, мый лоӧ водзӧ.
Бордъя лэбач вӧрзис места вывсьыс, заводитіс пыжъяснас гӧрны васӧ. Ок, мый сэки вӧчсис берег дорын: ӧтияс чеччалӧны, мӧдъяс ӧвтчӧны кияснаныс, чышъянъяснаныс. Яша ылӧдз котӧртіс берег пӧлӧн, но регыд коли вына гидропланысь. Сійӧ кыпӧдчис и кыпӧдчис, сэсся кар гӧгӧрыс вӧчис кытш да лэбзис водзӧ.
Матӧ час сулалісны йӧзыс да видзӧдісны енэжӧ. Костя заводитіс нин шогсьыны: «Мый нӧ сы дыра оз бергӧдчы, пуксьӧмсӧ колӧ видзӧдлыны».
— Локтӧ! Локтӧ! — горӧдіс кодкӧ, и ставӧн топӧдчисны ю бердӧ.
Гидроплан и збыльысь мыччысис, ӧдйӧ лэччис увлань да матыстчис сійӧ местаас, кытысянь кыпӧдчис.
Со и моторыс дугдіс уджавны. Со и гуляйтысьясӧс петкӧдісны берегӧ. Юасьӧм-висьтасьӧмыд! Помыс абу.
— Лӧсьыд... Вывті лӧсьыд. Ыб сикт весьтӧдз пызйыштлім ӧти здукӧн, подӧн кӧ, лунтырӧн эг волӧй, — быттьӧ эз висьтав, а мойдіс Микайлӧ Федорович. — Со кутшӧм машина миянлы лӧсьӧдіс Сӧветскӧй власьтыд.
Сэк кості гидропланӧ пуксялісны нин мукӧдъяс. Лэбавны окотитысьяс чукӧрмисны сэтшӧм унаӧн, ӧдвакӧ верман ставнысӧ кыпӧдлыны енэжӧ.
Яшалы дум вылас уси гортыс. Мамыс, кӧнкӧ, ёна нин видіс и. Да и мӧссӧ некодлы йирӧдны. И аслыс окота ӧдйӧджык воӧдчыны сиктӧ да висьтавны другъясыслы аддзылӧмторъяс йывсьыс.
Собӧд сиктса нывкаяс да зонкаяс пиысь Яша да Костя талун вӧліны медся шудаӧсь.



ВИТЯ ВЕТЛІС МОСКВАӦ

Яков Васильевич талун удж вылысь воис мукӧд лунъяс серти ёна водзджык. Порог дорсянь на шыбитіс портфельсӧ диван вылӧ, сэсся горӧдіс:
— Витюк, кӧні тэ?
— Ме тані, батьӧ, — пыді жырйысь петіс детина.
— Тӧд, кутшӧм юӧр вайи?
— Вокӧ отпускӧ локтӧ.
— Эн тӧд.
— Висьтав ӧдйӧджык, оз терпитсьы.
— Аски Москваӧ муна. И тэнӧ сьӧрысь босьта. Вит лун кутам овны сэні.
Витя быттьӧ быдса пирожнӧй ӧтпырйӧ ньылыштіс, радысла вель дыр шуныс немтор эз вермы.
— Ме? Москваӧ?
— Абу ӧмӧй окота, ачыд важӧн вӧзйысян.
— Ой, батьӧ, кутшӧм тэ бур, — сэсся тэрыба чеччыштіс, котӧрӧн уськӧдчис ывлаӧ: колӧ вӧлі аслас радлунӧн ӧдйӧджык юксьыны другъясыскӧд.
Гортас бергӧдчис сёрӧн нин. Чужӧмыс пыр на шешъяліс, окота сьывны, йӧктыны. Пырӧмӧн тшӧтш кутіс ошйысьны Ӧльӧксей вокыслы:
— Лёша, тӧдан, кытчӧ ми мунам батьӧкӧд? Москваӧ — со кытчӧ.
Аддзис мамсӧ, котӧрӧн сы дорӧ. Мамыс кутыштіс сійӧс, тапкӧдыштіс мышкас:
— Тӧда нин, тӧда, батьыд висьталіс.
Батьыс эз эшты: пукаліс пызан сайын да тэрыба мыйкӧ гижис, а Витялӧн сы мында юасьӧм сы дінӧ.
— Сідзкӧ, збыль аски мунам?
— Висьталі нин.
— И метро аддзылам?
— Дерт ӧд.
— И Краснӧй площадь вылӧ волам?
— Волам, Витюк, волам, быдтор видзӧдлам.
— Окота Мавзолейӧ пыравны, Владимир Ильич Ленин дінӧ.
— Волам и сэтчӧ. Ӧні эн мешайтчы, зэв ог эшты.
Витя мыйкӧ дыра кежлӧ ланьтыштліс, но пукавсяс ӧмӧй чӧв.
— Уна судта керкаяссӧ аддзылам жӧ? Кутшӧмъясӧс тай книга вылӧ рисуйтӧмаӧсь?
— Аддзылам. Мун Лёшаыдкӧд ворсышт, гажтӧм сылы ӧтнаслы.
— Ӧтитор кӧсъя ещӧ юавны.
— Ӧдйӧджык сӧмын.
— Вот эськӧ циркӧ волыны тшӧтш.
— Кӧсъян кӧ, позьӧ и сэтчӧ волыны.
— Кӧсъя, кӧсъя...
— И музейясӧ пыралам?
— Витя! — Синкымъяссӧ кӧрыштліс Яков Васильевич. Детина тӧдӧ: батьыс дыр дӧзмыны оз куж, петаліс здук кежлӧ Ӧльӧксей вокыс дорӧ, сэсся бара нин кутіс бергавны батьыс дінын.
— Збыль ӧмӧй зоопаркас быд пӧлӧс зверъяс да пӧткаяс эмӧсь?
— Бара дӧзмӧдчан.
— Вунӧдчи. Эг нин кӧсйы юавны да тӧдлытӧг юавсис.
— Витя, узьны кад, — кухнясянь кыліс мамыслӧн гӧлӧс. Тайӧ пӧрйӧ детина эз мӧд весиг пыксьыны, водіс, кӧть и унатор на телепит юасьны батьыслысь.
«Сэтшӧм окота видзӧдлыны Москвасӧ. И Мавзолейӧ волам».
«Вот эськӧ космонавтъясӧс кӧ тшӧтш аддзывны».
Тайӧ мӧвпъяснас и унмовсис шуда детина.

* * *

Со кутшӧм Москваыд: ыджыд, гажа, кыпыд. Витя ветлӧдлӧ паськыд тротуаръяс кузя, дугдывтӧг юасьӧ и юасьӧ батьыслысь. Асывнас найӧ пыралісны метроӧ. Сувтісны уна тшупӧдъяса пос вылӧ, коді дугдывтӧг лэччӧ увлань. Витя радысла муртса эз горӧд. Лунтыр эськӧ исласис ӧтарӧ-мӧдарӧ да видзӧдіс станция стенъясысь мича картинаяссӧ. Кужӧмаӧсь тай, майбыр, вӧчны му пытшкӧ двореч!
Овмӧдчисны гӧстиничаӧ. Ковмас кӧ кайны кутшӧмкӧ судтаӧ, пыран лифтӧ, личкан кизь вылӧ — и шуркнитас-катӧдас тэнӧ ӧти здукӧн. Ок, лӧсьыд!
Лун шӧр бӧрын ая-пиа мӧдӧдчисны Мавзолейӧ. Витя еджыд дӧрӧма, гӧрд галстука. Праздник вылӧ моз вӧччис. Краснӧй площадь вылӧ матыстчигӧн сійӧ ылысянь на аддзис Кремльлысь джуджыд стенъяссӧ, башняяссӧ. Шонді югӧръяс ворсӧдчӧны зарни рӧмӧн пӧртмасьысь куполъяс вылын.
Со и Мавзолей. Витя сійӧс пыр и тӧдіс, эз этшаысь нин аддзыв киноясысь да книгаясысь. А йӧзыс, йӧзыс мыйта! Ставыс ӧмӧй Мавзолейӧ кӧсйӧны веськавны? Некод оз тэрмасьны Краснӧй площадь вывті мунігӧн. Гашкӧ, быдӧн на пиысь казьтылӧны тайӧ вунӧдны позьтӧм местаясас ассьыныс олӧм-вылӧмсӧ, Витя моз радуйтчӧны став сійӧ мичлунъяснас, кодъясӧн озыр Краснӧй площадь.
Ая-пиа сувтісны гез моз ылӧдз нюжалӧм ӧчередь помӧ. Витя эз на удит гӧгӧр бурджыка видзӧдлыны, а на бӧрся бара нин сувталӧмаӧсь лыдтӧм-тшӧттӧм йӧз. Сэтысь позис аддзыны дзик дзор пӧльясӧс да пӧчьясӧс, батьыс кодь арлыдаясӧс и том йӧзӧс. Ставӧн надзӧникӧн восьлалісны ӧта-мӧд бӧрсяыс. Видзӧдліс Витя батьыс вылӧ, чужӧмыс сылӧн стрӧг. Тӧдны кӧ, мый йылысь думайтӧ сійӧ ӧні. Колӧкӧ, казьтылӧ, кыдзи найӧ сиктын уна во сайын первойысь ӧзйӧма Ильичлӧн би, кыдзи вугралысь войвывса пармаӧ медводдзаысь локтӧма гидроплан, сэсся кутӧма кывны радио. Батьыс та йылысь эз нин этшаысь висьтавлы Витялы.
— Кызь вит во сайын ме тасянь, пиук, муні фронт вылӧ, медым вӧтлыны Москва дорысь вӧрӧгъясӧс, — заводитіс висьтавны батьыс, быттьӧ гӧгӧрвоис пиыслысь думъяссӧ. — Первой парад вӧлі, сэсся веськыда сэсянь биӧ. Эк, нинӧм тай эз вун.
Витя нимкодясьӧ батьнас, сылы муртса на ветымын арӧс тыри, а кутшӧм унатор аддзылӧма.
Ая-пиа талун восьлалӧны орччӧн, топыда кутӧмаӧсь ӧта-мӧдыслысь кияссӧ. Быд воськов найӧс матыстӧ и матыстӧ мраморысь тэчӧм Мавзолейлань, кӧні куйлӧ му шарвывса медся дона морт.
Витя водзын восьлалӧ пӧрысь баб, чужӧмас сылӧн сы мында чукыр, лыддьыны кӧ, кияссьыд чуньясыд оз тырмы. Воськовтас гоз-мӧдысь, мыджсьылас бедь вылас. Сійӧ бергӧдчыліс Витялань, чорзьыштӧм чуньяснас малыштіс сьӧд юрсӧ да меліа шыасис:
— Сідзкӧ, дедушка Ильичӧс кӧсъян видзӧдлыны? Тайӧ бур. И мем окота кувтӧдз копыртлыны сылы ассьым дзор юрӧс.
— Бабушка, а тэ мун водзас, ӧчередьтӧг лэдзасны, — жалитыштіс пӧрысь мортӧс детина. — Мудзин ӧд, кӧнкӧ.
— Кӧсъя, бур пиӧй, унджыктор видзӧдлыны. Мед нинӧм не вунӧдны. Первойысь на ме тані, Краснӧй площадь вылас.
Сӧдз енэжын кумачӧн югъяліс доналӧм шонді. Ӧні Витялы зэв бура нин тыдаліс Мавзолейыс. Пыранінас сулалӧны салдатъяс. Оз вӧрзьыны, оз сёрнитны. «Быдма, да армияӧ муна. Колӧкӧ, и меным удайтчас сулавны коркӧ тані тайӧ салдатъяс мозыс», — бур думъяс волісны Витялы юрас.
Аслас быд воськов бӧрын сьӧлӧмыс кутіс тіпкыны ёнджыка и ёнджыка. Топыдджыка кутчысис батьыслы ён киас, мӧдыс нюмъёвтіс пиыслы, быттьӧ кӧсйис шуны: «Шудаӧсь ми тэкӧд, Витюк, со кутшӧм кадӧ олам».
Найӧ восьлалісны нин мраморнӧй посъяс кузя. Витя аддзис Ленинӧс. Сійӧ куйліс стеклӧ гортйын, быттьӧ водӧма шойччыны недыр кежлӧ. Детиналы окота сулавны и сулавны Ильич горт дорын, медым нэм кежлас вурыштны сьӧлӧм бердас сылысь став серпассӧ. Сьӧлӧмыс корӧ висьтавны дона вождьлы медся мелі кывъяссӧ, но оз лысьт торкны вӧвлытӧм чӧвлунсӧ.
Кузьӧн кажитчис туйыс Мавзолей дорӧдз, но вывті дженьыдӧн Ленин дінӧ пыралӧмыс. Позис кӧ, дерт, дыр на сулаліс.
Тӧдны эськӧ, кымын миллион морт нин таляліс тайӧ тӧдса туйсӧ да копыртчылісны Владимир Ильичлы. Тайӧ помасьлытӧм туй. Сэті кутасны мунны аски и аскомысь, тӧлысь мысти и сё во бӧрын. Тӧлын и гожӧмын, тулысын и арын, любӧй поводдя дырйи. Татшӧм сійӧ дона мортыс. И тайӧ миллионъяс лыдас талун вӧлі и пионер Витя Канов да сылӧн бать, Яков Васильевич.
— А сійӧ дзик ловъя кодь... Владимир Ильичыс... — Краснӧй площадь вылын нин чӧвлунсӧ торкис Витя.
— Да, пиук. Сійӧ некор оз кув.



АС КОКЪЯСНАС ЛОКТІС

Неыджыд ю бокын, сиктсянь зэв ылын, сулалӧ вӧралан керка. Сыкӧд орчча амбар — пӧткаяс видзӧм вылӧ.
Вӧралан керкаын арсяньыс тулысӧдз уна во чӧж нин олӧ Архип пӧль. Кӧть сизимдасӧд ар сылы, а кыйсьӧмысь оз эновтчы. Быд ар пукталӧ зверьяслы капканъяс, окталӧ налькъяс, сьӧлаясӧс, чукчиясӧс кыйӧ петляӧн.
Радейтӧ пӧрысь морт пармасӧ. И кыдзи сійӧс он радейт, кор матӧ ветымын во прӧмышляйтӧ ӧти местаын. Быд шор да пу сылы тані тӧдса. Уна казьтылӧмъяс йитчӧмаӧсь чӧла вугралысь ягыскӧд. Тӧвнас пармасӧ вевттясны помтӧм еджыд эшкынӧн, некутшӧм туйяс оз лоны, паськыд лямпатӧг мунны ни локны он вермы.
Водз асывсянь пемдытӧдзыс Архип пӧль лямпа вылын. Видлалӧ капканъяс, налькъяс. Бергӧдчас вӧр керкаӧ, ус-тошкыс гыӧртӧма, кокъясыс мудзӧмаӧсь. Но прӧмыстӧг некор оз волы. То мешӧкас куйлӧ небыд бӧжа руч да кузь пельяса кӧч, корсюрӧ налькйӧ шедлывлӧ лым кодьыс жӧ еджыд сьӧдбӧж, шочиника капканӧ веськавлӧ и медся мудер зверь — тулан. Сэки нин пӧльӧлы сьӧлӧм вылас праздник. И сьӧла-тарӧн тайӧ чӧв пармаыс озыр.
Лунтыр ветлігад кодкӧ пыр нин вӧралысьлы мушка вылас сюрӧ. Да и арся кыйӧм пӧткаясыс на сылӧн амбарас ӧшалӧны.
А вот талун вӧралысь шогӧ уси. Пӧсявтӧдзыс ветлӧдліс аслас тӧдса туйӧд, видлаліс став октӧмторъяссӧ, но некод абу. Ӧти капканӧ эськӧ веськавлӧма кодкӧ да капканнас сідзи и мунӧма. «Дерт, кӧнкӧ, санлӧн тайӧ уджыс, — зверлӧн кок туй сертиыс гӧгӧрвоис вӧралысь. — Ылӧдз оз мун, суӧда. Ме ӧд и ачым на сюсь».
Сэсся заводитіс вӧтчыны зверь бӧрся. Небыд лым вылын бура тӧдчис санлӧн кок туйыс, капканнас быттьӧ гӧрӧма лымсӧ.
Заводитіс рӧмдыны, сьӧктаммис лямпаыс, а пышйысьӧс суӧдны некыдз оз вермы. Вӧр керкаыс коли ылӧ бӧрӧ, вот-вот дзикӧдз пемдас. Жаль пӧльлы воштыны зверлысь кучиксӧ да капкансӧ, а вӧчны нинӧм оз вермы. Жаялі дзикӧдз пӧрысь морт, пу улӧ кӧть вод да узьмӧдчы. Ковмис бергӧдчыны бӧр вӧр керкаӧ.
Оз узьсьы пӧльлы татшӧмтор бӧрад. Войбыд бергаліс нар вылын, быд ногыс видіс мудер санӧс. Ӧдзӧссӧ унаысь восьтыліс, поліс, мед кӧть турӧб эз кыпты. Сэки нин нинӧм вылӧ он аддзы капканӧн пышъялысь зверӧс. Но войыс вӧлі лӧнь да шоныд. Ланьтӧма, чӧв усьӧма парма. Гӧгӧр шыч ни рач. Асъявылыс нин личкис унмыс, но, гашкӧ, дасысь садьмыліс, бергаліс бокъяс доймытӧдзыс.
Югдыштӧм бӧрас петіс ывлаӧ. Лым абу усьӧма, быттьӧ поводдяыс кылӧма пӧльлысь майшасьӧмсӧ да жалитӧма сійӧс. Сідзкӧ, зверӧс позяс туявны водзӧ. «Тӧрыт эз сюр, талун сюрас», — ас кежас варовитіс Архип да тэрмасигтырйи ырскис пӧртйысь кӧдзалӧм шыд пыдӧс. Сэсся пась зептас сюйис яйтор да нянь и бара сувтіс лямпа вылӧ.
«Он пышйы, мудерпоз. Бӧж вылад регыд тувчча, — такӧдіс асьсӧ вӧралысь. Саныд сылы важся враг. Арнас на матӧ дас чукчи да сьӧла пышйӧдіс лэчьяссьыс. Пакӧститчӧ, гусясьӧ, а ачыс ӧнӧдз эз шед.
Тӧрытъя лямпа туйыс тӧдчис зэв бура. Сы кузя и мӧдӧдчис пӧльӧ, тадзнад кокньыдджык мунныс. Дыр-ӧ, регыд-ӧ муніс, а коркӧ сэсся воис и ыджыд мыр дорӧ, коді ылісянь на тыдаліс шочиник вӧр пӧвстӧд. Тӧрыт татысянь и ковмис бергӧдчыны вӧр керкаас.
Мыйкӧ дыра шойччыштіс мыр вылын, сэсся мӧдӧдчис зверӧн кольӧм пасъяс кузя. Ачыс мӧвпалӧ ӧтитор йылысь: «Абу нин кӧнкӧ ылын, оз ӧд тырмы выныс капканнад собны джуджыд лым кузя, жаялас кытчӧкӧ».
Шорбокса ӧти вужля улын сан узьӧма, ас улас южмӧдӧма лымсӧ. Тӧрыт кӧ эз су пемыдыс, колӧкӧ, татчӧ и суӧдіс сійӧс вӧралысь пӧль. Долыдджыка кутіс тіпкыны сьӧлӧмыс пӧрысь мортлӧн, тэрыбмисны кокъясыс.
Кытыськӧ дзик матысь кыпӧдчис сьӧд тар, лым пиас шойччӧма.
Пӧльӧ восьлаліс водзӧ. Муныштас мыйкӧ мында, сувтас да кывзыштас. Некӧн оз кыв.
Сійӧ сэтшӧма вӧтчис зверь бӧрся, мый эз и казявлы, кыдзи гудыртчис енэжыс, сэсся кутісны гылавны гырысь лым чиръяс. Недыр мысти войвывсянь пӧльыштіс вына тӧв, кутісны копрасьны гырысьджык пуяс, кучкалісны ӧта-мӧдсӧ ловпуяс, вӧсньыдик кыдзьяс, быттьӧ мыйыськӧ зыкӧ воисны.
Енэжсянь коясисны сэтшӧм зіля, синъястӧ восьтыны он вермы, турӧбысла ставыс мӧдіс гартчыны, омляліс пармаыс ён гӧлӧсӧн. Пӧльӧлы ковмис саймовтчыны ас кодьыс жӧ пӧрысь коз улӧ. Зверӧс водзӧ туялӧм йылысь нинӧм и думайтны, здукӧн тыри санлӧн мунан туйыс. Кӧртвомавны кӧть ывласӧ вильыш вӧлӧс моз, да оз тырмы выныд.
Дыр куткырвидзис пӧль кыз пу бокын, тӧлыс летіс сылысь пась пӧласӧ, ворсӧдчис дзормӧм тошнас, чепляліс чужӧмсӧ.
Чукля пожӧм вылӧ пуксис сыръя бӧжа катша да мӧдіс нерны пу сайӧ саймовтчӧм мортӧс. «Катш... катш... катш...» Пӧль чургӧдліс сылы пищальсӧ, катша ӧдйӧ усйысис.
Дыр кыссис пӧль аслас керкаӧ. Унаысь сувтліс шойччыны, лэчыд вой тӧв писькӧдчис морӧс бердӧдзыс, дӧзмӧдчис лым.
Сувтіс пӧткаяс видзан амбар дорас да чуймис: ӧдзӧсыс гурйыв восьса. «Эз-ӧ нин кодкӧ гусясьны пырав сэтчӧ?»
Лямпасӧ сувтӧдіс керка бокас, ачыс тэрмасьӧмӧн веськӧдчис амбарас. Пырис пытшкас и кутіс сюся видзӧдны. Гӧгӧр туплясисны пӧтка гӧнъяс. Пӧль эз на удит водзлань вӧчны и ӧти воськов, кыдзи амбар пельӧсын мыйкӧ зилькмуні. Кык ичӧтик син видзӧдісны вӧралысь вылӧ. Архип пӧль пыр и тӧдіс ассьыс важся врагсӧ. Сан локтӧма аслас кокъясӧн веськыда вӧралысь амбарӧ, весиг капкансӧ вайӧма сьӧрсьыс. Дерт, кӧнкӧ, сёян корсьӧм могысь, тшыг кынӧмнад дыр он гуляйт. Дась кыйӧм пӧткаяснад кокньыдджык чӧсмасьныд.
Архип пӧль нюжӧдыштіс веськыд кисӧ водзлань, сэсся копыртліс зверлань юрсӧ.
— Видза-олан, сідзкӧ, мудер сан, кузь гӧна тун. Кӧсйин гусясьны, но эз артмы, ӧні пасьтӧ ковмас ме ордӧ кольны. Меысь некод на эз пышйыв, кокыд дженьыд.
Тадзи, ньӧти виччысьтӧг, пӧрысь вӧралысь кыйис ещӧ ӧти зверӧс. Ас кокъяснас сійӧ локтіс.


АСЫВ ТӦВ — ЛЁК ТӦВ

Вуграсьысьяс медсясӧ радейтӧны, кор пӧльтӧ тӧлыс лунвывсянь либӧ рытыввывсянь. Татшӧм поводдянад пырджык мыйкӧ кыян. И аслыд лӧсьыд, кор онялӧ гожся шонді, рыт-асывнас ва веркӧсыс рӧмпӧштан кодь шыльыд, войясыс небыдӧсь, би дорӧ кӧть эн и матыстчыв. Сынӧдыс пӧтӧса, шоныд паськӧм ни сапӧг оз ков, ывлаыс лелькуйтӧ-шонтӧ.
Вой тӧлыд кӧть кӧдзыд да скӧр, но и сэки чериыд шедӧ, торъя нин ляпаяс, ёдіяс.
Зато асыв тӧв дӧзмӧдӧ вуграсьысьясӧс. Быттьӧ сэтшӧм жӧ шоныд тӧлыс, а ва пытшкӧсын олысьяс оз радейтны татшӧм поводдясӧ. Асыв тӧвнад и чериясыд оз гыбавны, дзебсьӧны кытчӧкӧ ставӧн. Пукалан час, пукалан лун, а садӧкыд тыртӧм.
Омӧля черияс босьтӧны и гожӧм шӧрнас, ваыс юясысь сэтшӧма шоналас, мый розъявны кутас. Видзӧдлан кӧ бонаяс бокӧ, берегъяс пӧлӧн — быдлаын гӧвквидзӧны виж нюйтъяс да и ваыс дзик мӧд пӧлӧс: гудыртчӧма. Сьӧкыд сэки черияслы овны, быттьӧ кольмӧмаӧсь либӧ висьӧны. Та вӧсна йиръясӧ да визув вылӧ шыбитчӧны, кӧнъясын ваыс джуджыдджык да кӧдзыдджык.
Тшапӧсь чериясыд и ва туигӧн. Сэк нин сам вылад найӧ оз уськӧдчыны. Сёяныс, буракӧ, и сідзи тырмӧ. Шныряйтӧны берегъяс пӧлӧн, кодъяс бара пырисны ва улӧ, ӧктӧны сэтысь быд сикас гагъясӧс, лёльӧясӧс. Да и ваыс сэки унатор вайӧ, тшыгъявны оз лэдз.
Веськалас татшӧм каднас ю вылӧ чери кыйысь, кокъяс мудзтӧдзыс ветлӧдлас местаысь-местаӧ, а тӧлк ни слӧй. Оз вӧрӧд некод пробкатӧ, кӧть и на вылӧ синъяс доймытӧдзыд видзӧдан. Лэптан донкатӧ, а сэні сӧмын ёсь щӧтя йӧрш ӧшалӧ, бӧр кӧть ваас шыбит.
Тӧдӧны ваын олысьяс и поводдя вежсьӧмтӧ, а кыдзи тӧдӧны, налысь колӧ юавны, сӧмын вот сёрнитныс оз кужны.
Талун со бара нин пушкӧ асыв тӧв. Чери кыйысьяс вель частӧ видзӧдлӧны енэжӧ, быттьӧ кӧсйӧны корны сылысь, мед кусыньтас тӧвсӧ мӧдарӧ, вежас мунан туйсӧ. Кодсюрӧӧс дышӧдӧма нин дугдывтӧг видлавны донкаяссӧ, водалӧмаӧсь бонаяс вылӧ, картузъяснас тупкӧмаӧсь чужӧмъяссӧ пӧсь шонді югӧръясысь, дӧзмӧдчысь гутъясысь да лӧдзьясысь. Сӧмын медся зільясыс кыйсьӧны, шойччыштны оз кӧсйыны.
Федя да Лёва бара ӧтлаынӧсь. Пӧрччӧмаӧсь майкаяснысӧ, кӧмъяснытӧ, ӧтпырйӧ вӧчӧны кык удж: кыйсьӧны и гожйӧдчӧны. Лёваӧс дышӧдӧма нин прӧста копрасьны, оз и видзӧдлы донка вылас. Федя частӧ вежлалӧ самсӧ, ӧти вугырӧ самалас нидзув, мӧдӧ нянь ёкмыль, мукӧдъясас опарыш да пӧжӧм анькытш.
Детинкаяс кыкысь нин чай юисны, нёльысь купайтчисны, гожъялӧмысла ки-кокъясныс важӧн гӧрдӧдісны, а черияс быттьӧ унмовсьӧмаӧсь ставныс. Шондіыс увлань нин лэччӧ, гӧгыльтчӧ посньыдик козъяс пӧлӧн, бур ногӧн кӧ, ӧні медся бур кыйсян кад. Он тай босьт.
— Ӧмидз сёйны ветлам, — очсыштіс Лёва да паськӧдліс вӧсньыдик сойяссӧ. — Шедас ӧмӧй асыв тӧлӧн кутшӧмкӧ ёс?
Оз радейт Федя ӧтпырйӧ кык кӧчӧс кыйны. Эз вӧрзьы места вывсьыс, бара вежис донкасьыс самъяссӧ. Ӧти вугырӧ весиг ловъя чиркӧс самаліс, кодӧс луннас на кутіс да видзис истӧг кӧрӧбкаын.
Ӧтнас муніс Лёва ӧмидзӧн чӧсмасьны. Мунысьлы туй, сӧмын мыйкӧ сюрас оз. Запаньса посёлокын олысь челядь ӧд ушлӧйӧсь, колӧкӧ, важӧн кокалісны став вотӧсъяссӧ.
Лёва мунӧмсянь кадыс коли час кымын, а гашкӧ, и унджык. Шонді эз нин важ моз югдӧд, сунгысис пуяс пӧвстӧ, муртса сӧмын тыдыштӧ.
Зільмисны чери кыйысьяс, шонді лэччигад да шонді петігад ӧд кыйсьӧм вылад медся бур кад. Сэки кӧ нин оз шед, луннад этша босьтан найӧс. Федя киын кузь воропа сак. Детинка ӧти донка видзӧдлас, сэсся мӧдӧс лэптылас. Рок мешӧкъяссӧ кинас топӧдлас, мед бурджыка петас черияслы вӧлӧгаыс. Сьӧлӧм вылас век жӧ абу долыд. Гашкӧ, дзик первойысь, кыдзи сійӧ заводитіс кыйсьыны, тыртӧг ковмас мунны гортас. Аски мамыслӧн чужан лун, гӧстьясӧс кӧсйӧ чукӧртлыны, кутшӧма эськӧ лӧсяліс праздничнӧй пызан вылын свежӧйыд.
Ӧти донкаын кодкӧ трук-трак вӧчис. «Чери ӧмӧй? Колӧкӧ, и кырсь либӧ лӧпт крукасис вугырас». Кыскӧ надзӧникӧн донкасӧ, аслас сьӧлӧмыс пессьӧ, син бӧжнас сак вылас кыйкнитлас. Бузымтчис, песовтчис паськыд ёді, пӧв моз ва веркӧсас водіс.
Сакыштіс, радысла горӧдіс: «Лёва!» Но и ёді! Шоча веськавлӧны татшӧм гырысьясыд, вермӧма тай быдмыныс, тырмӧма, майбыр, кӧрымыс. Ӧні позьӧ и гортӧ мунны. Мамсӧ, именинницаӧс, эз янӧд.
Лёва кылӧма другыслысь горӧдӧмсӧ, котӧрӧн локтіс. Чужӧмсӧ номъяс вирӧдз сёйӧмаӧсь.
— Видзӧдлы, мый менам кӧрзинаын куйлӧ, — шуис Федя.
Лёва завидьысла быдсӧн кельдӧдліс, уськӧдчис аслас донкаяс дінӧ, окота вӧлі тшӧтш кыйны Федялӧн кодь ёдіӧс. Эк, став вугыръясыс кушӧсь! Гашкӧ, ачыс мыжа: кокньыда кӧсйӧ кыйны чериӧс. А найӧ, вӧлӧмкӧ, сюсьӧсь, радейтӧны тӧлка кыйсьысьӧс да чӧскыд сам.
Вот тэныд и асыв тӧв!



БУРСИӦМ

Чов ю абу ыджыд. Татшӧм юяссӧ паськыд Коми муысь позьӧ аддзыны унаӧс: Печораысь и Удораысь, Сыктыв вожысь и Эжва катыдысь. Ю, кыдзи ю, заводитчӧ кӧнкӧ Кокуль сайын, а помасьӧ Сьӧрт полойын, Емваль посёлок весьтын.
Первойсӧ сійӧ визувтӧ тшемӧн сулалысь пармаяс пӧлӧн, сэсся матыстчылӧ видзьяс дорӧ, дыр кытшлалӧ-чукльӧдлӧ ассьыс мунан туйсӧ. Кыті полігтыр визувтӧ, кыті и тэрмасьӧмӧн котӧртӧ. Мукӧдлатіыс дзикӧдз надзмыштлас, быттьӧ сувтыштлӧ думайтны, кодарлань веськӧдчыны водзӧ.
Тулыснас юыс збой, усьласьӧ берегъяс, видзьяс вылӧ, быдӧнӧс пӧдтыны кӧсйӧ. Лым сылӧм бӧрас сійӧс юкталӧны вӧрса лыдтӧм шоръяс, содтӧны вынсӧ.
Гожӧмнас, дерт, бӧр косьмас, омӧльтчас, ветлысь-мунысьясӧс посйысьтӧг и лэдзас вуджны ас вомӧныс. Сэки ю пыдӧсын куйлысь изъяс кыпӧдасны гӧрбнысӧ, чургӧдчасны-петкӧдчасны колодаяс, вутшъяс — кӧні мый эм. Сӧмын кытчӧясӧкӧ йиръяс кольӧны, черияслы патераяс да дзебсянінъяс.
Тайӧ юыс меным друг кодь муса. Сыкӧд йитчӧмаӧсь уна казьтылӧмъяс, шуда часъяс да лунъяс. Вӧралігъясӧн да вотчигъясӧн эг этша километр восьлавлы сы берегъяс пӧлӧн, кымынкӧ пӧсь войт уськӧдлі сэтчӧ. Узьлывлі пушкыртчӧм козъяс улын, выльӧн на чӧвтӧм зорӧдъяс бокын. Кывзывлі пармаыслысь да юыслысь аслыссяма сьылӧмнысӧ, гажӧдчӧмнысӧ.
Важысянь ми Чов юкӧд тӧдсаӧсь. Май тӧлысь помын на, кор юыс ӧдйӧ заводитас ямны, ми, челядь чукӧр, волывлім сэтчӧ вуграсьны. Коллявлім войяссӧ бипуръяс дорын, сёйлім пӧжалӧм картупель, юксьывлім ас костаным вӧлӧгаясӧн, кодлӧн мый вӧлі сьӧрсьыным.
Во нелямын сайын Чов ю бокас миян видз вӧлі. Мамӧ быд гожӧм босьтлывліс аскӧдыс сэтчӧ и менӧ. Пуктам туисӧ рыська йӧв, сюям сумкаӧ некымын иднянь, босьтам коса да куран и петам туйӧ. Гортсянь мӧдӧдчам шонді садьмигас на. Дыр лоӧ восьлавны векньыдик вӧрса туйӧд, уна шоръяс вомӧн вуджны, кияс мудзтӧдзыд вӧтлавны горш номъясӧс, унаысь копыртчывны туй вылын мешайтчысь пуяслы. Менам сьӧрысь и вугыр шать и нидзув доз, найӧс видза синъясӧс моз.
Мамӧ заводитас ытшкыны, менам, дерт, оз на тырмы вынӧй косаӧн ӧвтчыны. Но прӧстӧ ог ов. Босьта кыйсян угоддьӧӧс, муна ю дорӧ. Пӧсь лыа вылысь нетшышта паськыд лапкор, картуз пыдди сійӧс юр вылӧ пукта, сэсся кывзышта лэбачьяслысь сьылӧмсӧ, чиркъяслысь варовитӧмсӧ — и пыр жӧ удж бердӧ: комъясӧс кыйны.
Уна сэки вӧлі рӧдмӧма Чов юын тайӧ ён да мича чериыс. Муртса на удита шыбитны вугыр шатьӧс ваӧ, кодкӧ сунгас нин пробкаӧс. Лэпта, а вугырын пань кузя яя ком. Час-мӧдӧн матӧ ведра джын лэптала, ӧбедайтігӧн мамӧӧс чӧскыд юкваӧн гӧститӧда, туис тыр на запас солала, медым гортӧ нуны.
Сійӧ кадсяньыс унаысь нин кынмывліс да бӧр воссьывліс чож ю. Коді тӧдас, кымын во нин ме эг пукавлы сэні вугыр шатьӧн.
И кодӧс вӧлі кыйныс? Мыйӧн Чов ю кузя кутісны лэдзны вӧр, комъяс кытчӧкӧ пыр жӧ вошины. Тыдалӧ, эз во налы сьӧлӧм вылас татшӧм олӧм-вылӧмыс, кор юсӧ тыртісны керъясӧн да кырсьясӧн, потшлісны уналаті, черияс эз вермыны та вӧсна кайны ни лэччыны. Комыд ӧд абу сэтшӧм, медым овны да быдтысьны няйтӧсь да лӧптӧсь юын, сылы сӧстӧмин колӧ, медым немтор эз дӧзмӧд, нинӧм эз мешайт.
Дзикӧдз бырлі ичӧтик юысь ком. Сэтчӧ сӧмын кольлісны сиръяс, кельчияс, ёкышъяс, и то важ серти ёна этша.
Сэсся тай коркӧ дугдісны жӧ лэдзны вӧрсӧ ю кузя, машинаясӧн кутісны лэччӧдлыны Вылыс Човйӧдз. Вочасӧн бӧр кутіс сӧдзны ваыс кедзовтлӧм юысь.
Кольӧм арнас ассьым отпускӧс ме бара коллялі татчӧс тӧдса местаясын, вӧралі, тшак да пув воті, ӧні кӧть он нин аддзы сэтысь вӧрзьӧдлытӧм пармаястӧ, гажа ягъястӧ, но абу на дзикӧдз гӧльмӧмаӧсь тайӧ местаясыс зверь-пӧткаӧн, быд пӧлӧс вотӧсӧн.
Буретш вӧлі рытъявыв. Шондіыс тэрмасис нин саймовтчыны. Ме восьлалі Паньӧ грездлань, кӧні узьмӧдчыны эм ичӧтик пывсян. Тэрыба восьлалі вӧралысьясӧн да турун пуктысьясӧн талялӧм туй кузя, коді муніс дзик ю бердӧдыс. Лолалі морӧс тырӧн вӧрса сынӧднас, мудзӧм эг кыв. Кокъясӧй асьныс и нуисны, ноплысь и пищальлысь сьӧкталунсӧ весиг эг кыв.
Заводитӧмаӧсь нин гылавны пуяслӧн коръясыс. Пуясыс то вижӧдӧмаӧсь, то ӧзйӧны гӧрд краскаӧн, быттьӧ шондіыс кольӧма налы ассьыс ломалысь серъяссӧ. Лӧсьыд да кыпыд татшӧм каднас вӧр-ваын, томмылан быдсӧн, эбӧсыд содӧ.
Виччысьтӧг ю дорысь кыліс музыка шы. Серамӧй весиг петыштліс: коді нин гажӧдчӧ сэні? Матыстчи музыка шылань; кор вои, сувті берег дорас. Сэні пукалӧ морт, сьӧд шляпаа, ватника, кокас кузь гӧленя резинӧвӧй сапӧг, бокас пуктӧма ичӧтик радиоприёмник, вабергачӧ лэдзӧма шатинъяс, гырысь гӧрд пробкаяс качайтчӧны ва веркӧс вылын.
— Он-ӧ нин музыка шы улас лягушаясӧс кый? — заводиті шмонитны берег дорын пукалыськӧд.
Вуграсьысь бергӧдчыштліс мелань. Чужӧмыс сылӧн зэв на том, синъясыс сӧдз енэж рӧмаӧсь, киясыс ёнӧсь, ыджыдӧсь. Эз на удит менам шмонитӧм вылӧ висьтавны воча кыв, кыдзи ӧти пробкаыс вӧрзис места вывсьыс да кутіс тювны-кайны ва паныд.
— Лэпты! — горӧді ме. — И сэк жӧ юр вывті, эжа вылӧ, уси кутшӧмкӧ вель ыджыд чери. Босьті сійӧс киӧ и синъяслы ог эскы: киын пессис ком.
— Вот тэныд и лягуша... — шуыштіс зон да юрсьыс шляпасӧ лэдзыштіс увлань. Ме сылы мыччи черисӧ.
— Сумкаас шыбит.
Нюжӧдчи сумка дорас, паськӧдышті да бара куті шензьыны: сэні вӧлі нин дас кымын ком, кызӧсь, мичаӧсь.
— Рӧдмӧма, бӧр рӧдмӧма комыд, — радлі ме.
— Кыдз аддзан. И тӧрыт мем ичӧтика шедыштіс.
И сэк меным дум вылӧ усьлі челядьдырся кадӧй, Чов юбокса ичӧтик видз, комъясӧн мамӧӧс чӧсмӧдлӧм. Бур, мый дзикӧдз абу бырӧмаӧсь комъяс, кужӧмаӧсь видзны асьнысӧ.


ВА ВОССЯС — СЁЯН ВЕЖСЯС

Кыв-вора кыпыд тулыс! Мый дыра ми виччысим тэнӧ. Сетчис жӧ тай сэсся тӧлыс. Ён на, тыдалӧ, вӧлӧмыд, вермин кӧ венны ӧш сюръяс кусыньтысь кӧдзыдсӧ, ньылыштны йисӧ да лымсӧ, шыбитны му вывсьыс сьӧкыд шебрассӧ.
Ва воссьӧм бӧрад чери кыйысь местаас оз инась. Телепит ӧдйӧджык пуксьыны пыжӧ да бордъя лэбач моз шлывгыны ва ньылыдсӧ, пыравны ойдӧм куръяясӧ, пукыштны лӧнь местаясын, тӧдса нӧрысъясын.
«Ва воссяс — сёян вежсяс», — висьтавсьӧ йӧзкост сёрниын. Тайӧс унаӧн кутӧны тӧд вылын. Мый кӧть и гудыр да кӧдзыд ваыс, нильӧг налимъяслы тайӧ кивыв, лун и вой уялӧны, корсьӧны сёян. Шыбитан кӧ берегсянь некымын вугыр, тӧдӧмысь, юква вылад кыян. Медводдза юкваыд сэтшӧм чӧскыд, ма вылӧ сійӧс он веж. А кӧні юква, сэні и чай. Чай бӧрад, гашкӧ, дум вылад усьлӧ и школаад велӧдлӧм кывбур:

Лӧсьыд, гажа зэв
Ӧні му вылын.
Долыд сьӧлӧмлы
Овны тулысын!

Бадь кустъяс пиын герчкӧ шӧвк голяа горда, чуксалӧ ас дінас пӧвсӧ, гажӧдӧ тувсов ывласӧ. Эрд вывті котралӧ сырчик, ӧвтчӧ кузь бӧжнас, корсьӧ сёянтор.
Ваыс муртса шондӧдыштас да сиръяс кутасны кульмыны. Вой кежлас каясны тыяс да куръяяс помӧдз, мукӧд дырйи ыджыд сирлӧн мышкыс весиг тыдалӧ, быттьӧ сера паськӧмнас ошйысьӧ. Песласьӧ, петкӧдлӧ ассьыс вынсӧ, повзьӧдлӧ паныд сюрӧм ёсъясӧс, куталӧ вугралысь гуринаӧс и кельчиӧс.
Миян юясын да тыясын гырысь сиръяс олӧны. Сӧмын шоча найӧ шедлӧны. А шедас кӧ нин — вит во кежлӧ лоӧ сёрни. Чери кыйысьясыд ӧд пырджык радейтӧны ошйысьны. Ылӧдчысь морт сідз сконйыштас, мый килоа чериыд сыв кузяӧдз быдмас. Эскан он висьталысьыслы — тэнад сійӧ делӧ. Ва вылад ӧд сьӧрсьыд вески ни гираяс он вӧдит. Дерт, медся гырысь сиръясыд пырджык мынлӧны, оз локны сакӧдзыд либӧ пыжӧдзыд. Мыччыласны юрнысӧ, трук-трак вӧчасны бӧжнас, весиг оз висьтасьны, мунасны. А тэныд синва петмӧныд жаль. Быть сэсся лоӧ ошйысьны, гашкӧ, сьӧлӧм вылад кокньыдджык лоӧ. Ёдіяс кульмӧны сиръяс серти сёрӧнджык и пырджык чукӧртчӧны ӧтлаӧ. Удайтчас кӧ аддзывны бадь кустъяс дорын налысь польтікасьӧмсӧ, дыр сулалан да видзӧдан на вылӧ.
Кульмигъясӧн чериясӧс оз позь кыйны, ӧд быдӧн на пиысь лэдзасны уна сюрс пӧк. Сідзкӧ, чери йӧрданъясыс лоӧны ещӧ на озырджыкӧсь.
Кульмасны черияс — сэки позяс и донкаястӧ, вугыр шатьтӧ кӧтӧдны юясын. Льӧм кӧ кутас дзоридзавны, чери вӧрзяс. Татшӧм каднад чери кыйысьяс сира гезйӧн он кӧртав гортад, корсяс сё пӧлӧс помка, а ю вылӧ, дерт, мунас.
Буретш татшӧм каднас важ тӧдса меным паныд сюри:
— Друганӧй, эн на свежӧй чериӧн номсась?
— Э-э... Ӧнӧдз...
Сэсся висьталіс, гырысьӧсь-ӧ чериясыс вӧлӧмаӧсь. Эска и ог эскы, а вомавны абу лӧсьыд.
— Кӧні кыйсин? — водзӧ юася Петр Ивановичлысь, кодӧс варовлун кузяыс унаӧн нимтӧны Быргысь Петырӧн.
— Ыб улӧ ветлім другкӧд. Вайи вит налим. Ёді тшӧтш шеді, ӧдва и лэпті, сир кутчысьліс да мыні. Ок и ыджыд, ме сэтшӧмсӧ, сё мокасьт, эг на аддзыв. Ветлам шойччан лунӧ, он кут каитчыны.
Кыдзи нӧ ӧткажитчан татшӧмторйысь! А аслам синъяс водзын сідзи и песласьӧны налимъяс да ёдіяс, кодъясӧс кыйӧма Быргысь Петыр. И мыйла ме эг ветлы сыкӧд тшӧтш?
Муртса на дугдіс кывны асфальтируйтӧм моски вылын Петырлӧн дзуртысь кӧмыс, аддзи сылысь гӧтырсӧ. Киас сылӧн сумка, кытысь тыдалӧ трескалӧн паськыд бӧжыс.
— Бур рыт, Кузьминична. Мужикыд сы мында свежӧй чери вайӧма, а треска ньӧбӧмыд. Гашкӧ, умин нин ёдісьыд да налимсьыд?
— Жаритмӧн на эз вайлы. — Сумкасӧ босьтіс мӧд киас нывбаба. — Ветліс эськӧ кытчӧкӧ, но мудзыс сӧмын шедӧма.
Ме вак-вакӧн серӧкті. Кузьминична скӧра видзӧдліс, ог-ӧ сы вылын серав, сэсся мунігмозыс нин содтіс:
— Тайӧ тэ чери кыйӧмнад тшыкӧдін менсьым Петырсӧ. Воас тулысыд, да сьӧд арӧдз ог аддзыв сійӧс, быд шойччан лун кытчӧкӧ пышйӧ.
Кӧть ӧні нин тӧді, мый Быргысь Петыр пӧръяліс менӧ, век жӧ муртса верми виччысьны субӧта рытсӧ да пыр и мӧдӧдчи кыйсьыны.
Эг кӧ дышӧдчы, и юыс чери козьналіс. Сёянӧй и менам вежсис. Талун сир жариті. Верманныд пыравны — гӧститӧда.


ВИЗУВТӦНЫ НИМТӦМ ШОРЪЯС

Емваль юӧ усьӧ ичӧтик шор. Дыр сылы лоӧ писькӧдчыны татчӧдз. Унаысь сійӧ зурасьлас пӧрӧм пуясӧ, вель тшӧкыда вежлас мунан туйсӧ. Кор воас Емваль дорӧдз, неыджыд визув ю пыр и шымыртас сійӧс, аслас кабыръяс улӧ босьтас. Сэсся мӧдас аскӧдыс нуны водзӧ, весиг шорысь петӧм ваыслысь оз юав, мыйла да кытчӧ нуӧ сійӧс. Нуӧ и ставыс. Сідз быттьӧ и колӧ.
Ӧдйӧ тай кольӧны вояс. Варччӧм кокъяса, ситеч дӧрӧмъяса детинкаяс, ми быттьӧ дзик на неважӧн волывлім гожся лунъясӧ тайӧ тӧдса шор дорас. Вугравлім сэтысь зарни бордъяса шниткиясӧс, чунь кузя налимъясӧс, сэсся и найӧс жаритлім бипур вылын. Ас кыйӧм черилӧн чӧскыд кӧрыс ӧні на кылӧ вомын. Нянь пыдди азыма сёйлім шомкор — шома, но чӧскыд. Шорыс кывлывліс миянлысь серам-гажӧдчӧм, мича сьыланкывъяс и чуксасьӧмъяс.
Ставыс тайӧ вӧлӧма мойдын моз. Кадыс сэсянь удитіс визувтны шор мозыс жӧ зэв ылӧдз.
Емвальсянь неылын ӧні нюжӧдчӧма кӧрт туй, коді мунӧ Сыктывкарсянь Микунь карӧдз. Веськыдвылас, кӧні ми вотлывлім чӧдлач да ыжнёньӧн краситлывлім сера бедьяс, кыптісны лесопромышленнӧй комплекслӧн корпусъяс, уличаяс пӧлӧн грымвидзӧны мичаысь-мича олан керкаяс. Лунысь-лун паськалӧ том Эжва кар.
Унатор вежсис тані бӧръя воясас. А шор пыр на важкодь, абу вежсьӧма ни пӧрысьмӧма. Уджалӧ, отсасьӧ Емваль юлы, олӧ быд лунъя олӧмӧн. Кузь, тыдалӧ, сылӧн нэмыс. Тулыснас сідзи жӧ ойдлӧ-паськавлӧ. Гожся шоныд лунъясӧ сэні важ моз сялькӧдчӧны зарни бордъяса шниткияс да тэрыба котралӧны берег пӧлӧныс вӧсни кокъяса истанъяс.
Татшӧм шоръяссӧ вель унаӧс позьӧ аддзывны Емваль ю пӧлӧн. Эз кӧ вӧвны татшӧм вӧрса посньыдик шоръясыс, гашкӧ, эз и сэтшӧм долыда овсьы Емваль юлы. Ӧд татшӧм отсасьысьясыс и буретш сетӧны сылы вын-эбӧс. Юкталӧны сійӧс водз тулыссянь сёр арӧдз, муяс кынмытӧдз, кытчӧдз сир кабыра кӧдзыдыс оз дор шоръяссӧ.
Кӧть и посниӧсь да нимтӧмӧсь татшӧм шоръясыс, но найӧ вӧчӧны уна буртор. Мырсьӧны-пессьӧны лун и вой, праздникъяс ни шойччан лунъяс оз тӧдлыны. Юкталӧны на гӧгӧрын быдмысь пуясӧс, сетӧны ассьыныс васӧ дзоридзьяслы, лэбачьяслы, зверьяслы. Видзӧны, медым парма-ягъясын эз паськав горш пӧжар. А кымын вӧралысьӧс, вотчысьӧс да шойччысьӧс юкталанныд ті, нимтӧм шоръяс, гожся да арся лунъясӧ асланыд чӧскыд кӧдзыд ванад! Лыддяс ӧмӧй кодкӧ тайӧс!
Тіянӧс позьӧ ӧткодявны зіль йӧзкӧд, кодъяс лишнӧй горзытӧг вӧчӧны ыджыд да колана удж: вердӧны да шонтӧны мукӧдъясӧс.
Со мый вӧсна и ми радейтам тіянӧс, нимтӧм-вичтӧм посньыдик шоръяс. Мый нӧ, онӧ кӧ ылӧдз нималӧй, мед, оз кӧ быдлаын тӧдны тіянӧс. Но энӧ кӧ вӧлӧй ті, эз эськӧ лоны и мукӧд юясыс.


АРСЯ ВӦРЫН

Шойччан лунӧ батьыс Сергейӧс чуксаліс водз.
— Чеччы, пиук, вӧрӧ петалам вӧлӧгатор корсьны.
Небыд вольпась вылын кӧть зэв на лӧсьыд куйлыштны, но Сергей пыр жӧ чеччис. Кодлы нӧ абу окота кайлыны парма-ягӧ, чӧсмасьыштны воӧм пувйӧн, кывзыштны ылӧдз нюжӧдчӧм дзор пармалысь аслыснога пошкӧм-варовитӧмсӧ!
Сергей кӧмтӧгыс петаліс ывлаӧ. Асылыс праздник кодь кыпыд. Пыдӧстӧм енэжысь он аддзы ни ӧти кымӧр чир, кодкӧ быттьӧ мыськӧма небесасӧ ставнас. Доналӧм шар кодь шонді руньгӧ аслас туйӧд, гажӧдӧ водз чеччысьясӧс.
Сёйыштӧм-юыштӧм бӧрын ая-пиа босьтісны кӧрзинаяс, пестерӧ тэчисны сёянтор, батьыс перйис шкап костсьыс пищаль — мӧдӧдчисны туйӧ.
Муяс да сёнъяс вуджӧм бӧрын вӧрыс пыр и мыччысис. Эжмыштӧм векньыдик туй пӧлӧн тыдалісны гажа нӧрысъяс. Ягсӧ вевттьӧма аслас еджыд тошкӧн яла чукӧр. Восьлалан татшӧм местаӧдыс — кок улад нитшкыс кышакылӧ. Пуяс вылысь дугдывтӧг гылалӧны косьмӧм коръяс. Дыр найӧ бергалӧны сынӧдас, быттьӧ думайтӧны, кытчӧджык налы пуксьыны. Кӧнсюрӧ туйсӧ дзикӧдз нин вевттьӧмаӧсь коръясыс, аслыспӧлӧс вольӧс артмӧма наысь. Сюрас ыджыдджык пув роз — Сергей пыр и копыртчылас сы дінӧ, вӧсньыдик чуньяснас шарснитас вотӧссӧ, шыбитас вомас.
Вуджисны ӧти шор, недыр мысти паныдасис сэтшӧм жӧ векньыдик мӧд шор. Пелысьыс мыйта таво! Розъясыс пуыслысь вожъяссӧ весиг личкӧмаӧсь. Вотчыны кӧ, ӧдйӧ эськӧ кӧрзинаыд тырас. Пелысь пуяс мукӧдлаас сэтшӧм мичаӧсь, кодкӧ быттьӧ найӧс баситӧма. Ылӧдз татшӧм пуясыс тыдалӧны.
Восьлалӧ Сергей батьыс бӧрся да нимкодясьӧ вӧр-ваыслӧн мичлунӧн. Кыр йылӧ кайыштӧм бӧрын веськалісны пувъя местаӧ.
— Тані вотчышт, а ме кытшовта веськыдвыв, оз-ӧ сьӧлаяс сэні жыкруйтны.
Сергейлы кӧть окота видзӧдлыны, кыдзи батьыс ас вӧчӧм чипсанӧн кутас ас дінас корны вӧрса пӧткаясӧс, но быть лои кольччыны.
Батьыс пырыштіс бокӧджык и мыйкӧ дыра мысти кутіс нин чуксавны сьӧлаясӧс: «Ти-ти-ти-у-у».
Сергей заводитіс вотчыны. Вӧрыс тані шоч, местаыс кос да мича. Эз на удит тупкысьны кӧрзина пыдӧсыс, кыдзи пӧрӧм пу бокысь звиркнитіс повзьӧм кӧч и заводитіс тривксьӧдны-пышйыны. Ок, кутшӧм тэрыбӧсь сылӧн кокъясыс, медся ӧдйӧ котралысьясӧс здукӧн коляс. Кӧч дзикӧдз воши зонка синъяс улысь, но Сергей век на сулаліс да нюмъяліс. Ловъя кӧчтӧ ӧд сійӧ дзик на первойысь аддзыліс. «Другъяслы кӧ висьтала, колӧкӧ, оз и веритны».
Сергей корсюрӧ чошнитлас пельсӧ, думнас виччысьӧ, вот-вот кылас шковгӧм-лыйӧм шы. Батьыс ӧд сылӧн лёка мастер вӧравныд. Арся лунъясад быд вӧрӧ петалігӧн сьӧлаясӧс либӧ таръясӧс гортас вайлывлӧ. Но лыйӧм шы сідзи и эз кыв. Недыр мысти сійӧ бӧр нин локтіс пиыс дінӧ.
— Ой, батьӧ, кодӧс ме аддзылі. Сё збыль... Со эсійӧ пӧрӧм пу бокас кӧч, вӧлӧм, шойччӧ. Дзик дінысь чеччыштіс, повзьӧдіс весиг.
— Кӧчильӧйысь кӧ повзин, порсь сералас.
— Ме ӧд муртса повзьышті. Сэтшӧм виччысьтӧг кыпӧдчис. Эн аддзы сьӧлаястӧ?
— Кыпӧді ӧти позтыр, пышйисны, мамыс нуӧдіс кытчӧкӧ, быттьӧ му пырыс вошины. Тэ, пиук, зіля вотчан, — ошкыштіс Сергейӧс батьыс. — Молодеч!
Ӧні Сергей быд пӧрӧм пу дорӧ матыстчыліс надзӧникӧн, думнас виччысис, мый бара сэтысь кыпӧдчас тэрыб кӧч. Но кӧчильӧйӧс сідзи и мӧд пӧрйӧ эз удайтчы аддзывны, Тӧдны, эськӧ, кӧні найӧ куйлӧны, кузь пельяс!
Зато рытъявылыс Сергей аддзыліс вӧрса медъён зверӧс. Лои тайӧ тадзи. Гортас бӧрсӧ лэччигӧн Сергейлы батьыс индіс ордым да Чов ю дорӧдз тшӧктіс мунны сэті. Ачыс мӧдӧдчис вӧр пырыс.
— Юӧдзыс тасянь зэв матын, сӧмын некытчӧ ордымсьыс эн кеж. Пос дорас воан да бипур вӧч, чай кутам юны, — велӧдіс сійӧс батьыс. — Ме кытшовта нӧрыс пӧлӧныс, гашкӧ, ельдӧгъяс сюрасны.
Сергей восьлалӧ ордым кузя, оз тэрмась, мудзӧма нин лунтыртӧ вотчигӧн. Батьыскӧд янсалӧм бӧрын сё воськов удитіс муртса вӧчны — мыччысис неыджыд куш места. Кӧнкӧ неылын вӧрзисны бадь кустъяс, сэсся мыччысьліс кутшӧмкӧ сьӧд вуджӧр. «Кодлӧнкӧ понйыс ризъялӧ, колӧкӧ, кӧчӧс вӧйсӧдлӧ?» Эз на удит детинка пуктыны кӧрзинкасӧ муӧ, кыдзи сысянь зэв матіті котӧртіс ош. Тшӧгӧма, ыджыд да пельк. Звер весиг эз и видзӧдлы пу бокӧ йӧжгыльтчӧм детина вылӧ, кустъяс вомӧн чеччаліс-пышйис водзӧ.
Сергейлӧн ыркмунлі сьӧлӧмыс, мӧдіс котӧртны ордым кузя. Кӧсйӧ горӧдны батьсӧ, да гӧлӧсыс повзьӧмысла сибдӧма. Сайкаліс сӧмын сэк, кор мыччысисны юбокса видзьяс да зорӧдъяс.
— Батьӧ, честнӧй пионерскӧй, ошкӧс аддзылі! — ылісянь на уськӧдчис детинка батьыслы паныд, кор сійӧ мыччысис вӧрысь.
— Верита, пиук, ме и ачым аддзылі кок туйсӧ, дзик на ӧні тапикасьӧма туй кузяыс. Ёна, кӧнкӧ, повзин?
— Менӧ сійӧ эз и аддзыв. Пышйис, со мый ыджда, — кинас петкӧдліс Сергей. — А кыдзи котӧртіс, кустъяс вомӧн тӧвзис сӧмын. Повзи жӧ эськӧ да...
Бипур дорын ая-пиа дыр шойччисны, юисны чай. Сергей оз-оз да кыйкнитлывлас син бӧжнас ордым вылӧ.
Арся вӧр надзӧникӧн мойдіс аслас мичлун да кыпыдлун йылысь помасьлытӧм мойд.



ВЕЖЫСЬ ЛОӦ

Коля Матевлӧн батьыс тракторист. Совхозын уджалӧ. Тулысын и гожӧмын, арын и тӧлын сійӧс пыр позьӧ аддзывны трактор вылысь. Тулыснас гӧрас-кӧдзас, пуктас картупель. Сэсся небзьӧдас картупель муяс, ёг турунъясысь весалас. Гожӧмнас, кор воас турун пуктан кад, тракторӧн жӧ ытшкӧ. Пуксяс ар — бара нин муяс вылын, картупель керӧ, силосуйтчӧ. А совхозлӧн му-видзьяс зэв уна, колӧ ас кадӧ сійӧс гӧрны-кӧдзны, ставсӧ бура идравны.
Батьыс локтӧ гортас мудз. Колялы жаль овлӧ. Сэтшӧм окота отсавны. Но оз на вермы, ичӧт да.
— Батьӧ, менӧ тшӧтш босьтлы, отсышта кӧть! — вӧзйысьӧ Коля.
Батьыс нюмъялігтыр кутыштліс писӧ:
— Вот быдман шкап судта, помалан школа и батьыд моз жӧ трактористӧн лоан. Сэки и позьӧ шойччыштны меным.
Кор воис тулыс да муяс вылысь сыліс став лымйыс, Коля батьсӧ сёр рытын сӧмын и аддзывліс. Гажтӧмтчӧ лунтырнад зонка. Ӧтчыд сэсся и шуӧ мамыслы:
— Мамӧ, вай ме батьӧлы сёян катӧда.
— Катӧд эськӧ да, — шуис мамыс, — сӧмын эн ылав некытчӧ.
Коля босьтіс ичӧтик сумка да котӧрӧн мӧдӧдчис ыблань. Кор кыпӧдчис джуджыд мыльк вылӧ, кытысянь тӧвнас лыжиӧн иславлӧны, аддзис батьыслысь тракторсӧ. Трактор вылас дӧлаліс гӧрд флаг.
Детинка кутіс ӧвтчыны кинас да мый вынсьыс горзыны:
— Батьӧ-ӧ-ӧ! Тайӧ ме, Кольӧ! Сувтлы!
Трактор кывзысьысь вӧв моз жӧ сувтіс.
Коля котӧртіс сэтчӧ, кавшасис-кайис ичӧтик кабинаӧ да батьыслы мыччис тубрассӧ.
— Сёян вайин?
— Вайи...
— Вот и молодеч, бать вӧснаыд тӧждысян.
— Ме быд лун понда ваявны... Толькӧ тэ менӧ велӧд тракторсӧ новлӧдлыны.
— Ок тэ, тракторист! — долыдпырысь шпыннялӧ батьыс.
— Батьӧ, а флагсӧ нӧ эськӧ мыйла ӧшӧдін трактор вылад, талун ӧд абу праздник?
— Медся уна гӧри, да сійӧн сетісны.
— А мам оз на и тӧд, — радліс Коля. Сэсся кутіс кевмысьны батьыслысь, медым лэдзис пукыштны аскӧдыс орччӧн да видзӧдыштны батьыслысь гӧрӧмсӧ.
Ая-пиа куим кытш вӧчисны паськыд му гӧгӧр. Уна амысьяса плуг, коді вӧтчис трактор бӧрся, ас бӧрсяыс колис паськыд сьӧд визьяс. Батьыс меліа видзӧдліс пиыс вылӧ да висьталіс.
— Сэсся кӧдзам татчӧ анькытш да зӧр. И мичаа вежӧдасны муяс.



ӦТУВЪЯ СЕМЬЯЫН

Тайӧ тӧлысьын сӧветскӧй народ да став прогрессивнӧй человечество пасйӧны зэв ыджыд праздник — Сӧветскӧй Социалистическӧй Республикаяслысь Союз котыртӧмсянь 50 во тырӧм.
Уна национальносьта социалистическӧй государство лӧсьӧдӧм — миян партиялӧн зэв ыджыд вермӧм, ленинскӧй национальнӧй политикалӧн триумф. Сӧветскӧй республикаяслысь Союз котыртӧмӧн лои ещӧ на водзӧ нуӧдӧма Великӧй Октябрлысь делӧсӧ, помӧдз вӧчӧма революционнӧй вежсьӧмъяс став странаын.
Коми Автономнӧй Сӧветскӧй Социалистическӧй Республика, коді пырӧ Российскӧй Федерацияӧ, эм Сӧветскӧй Союзлӧн торйӧдны позьтӧм юкӧн.
Коми АССР-са быд олысь нимкодьпырысь лыддьӧ, мый сійӧ — Сӧветскӧй Социалистическӧй Республикаяслӧн Союзса гражданин.
Кольӧм воын Коми АССР-са уджалысь йӧз пасйисны асланыс республика котыртӧмсянь 50 во тырӧм.
Ветымын во — историяын абу ыджыд кадколаст. Но коми йӧзлы, кыдзи и СССР-са мукӧд нацияяслы да народъяслы, тайӧ воясыс вӧліны вӧвлытӧма дзоридзалан воясӧн. Коми край лоис ёна сӧвмӧм индустрияа да водзын мунысь социалистическӧй культураа республикаӧн.
Великӧй Октябрьскӧй социалистическӧй революцияӧдз коми йӧзлӧн олӧмыс омӧля торъявліс Войвывса, Волга бердса да Средньӧй Азияса мукӧд ичӧтик народъяслӧн олӧмысь. Коми край вӧлі Российскӧй империялӧн пемыд, эновтӧм да бӧрӧ кольӧм пельӧсӧн. Самодержавйӧ казьтыштліс сы йылысь сӧмын сэк, кор ковмывлісны государственнӧй казналы доходъяс да саризмлы паныд мунысь йӧзӧс иналан места.
Великӧй Октябрьскӧй социалистическӧй революция орйӧдліс национальнӧя увтыртӧмлысь чепъяссӧ, бырӧдіс став национальнӧй привилегияяс, восьтіс коми народлы водзӧ мунан югыд туй. Уна нэм чӧжся историяын коми народлӧн первойысь лоис аслас национальнӧй самоуправленньӧ, сійӧ лоис равнӧйӧн сӧветскӧй народъяслӧн ыджыд семьяын.
Сӧветскӧй власьт збыльысь тырвыйӧ мездіс став гырысь и посниджык нацияясӧс да народъясӧс. Вок сяма дружба, ӧта-мӧдлы отсасьӧм, интернационализм — со мый сетіс первой лунсяньыс равноправнӧй республикаяслысь Союз котыртӧм.
Сӧветскӧй строй дырся 50 во чӧжӧн Коми крайын лоисны мойдын кодь вежсьӧмъяс народлӧн удж да олӧмлӧн быд юкӧнын. Тӧдны позьтӧма вежсис ачыс Войвылыс.
Сӧветскӧй власьт лӧсьӧдігӧн на В. И. Ленин ясыда аддзис Коми крайлысь водзӧ олӧмсӧ, унатор вӧчис сылысь производительнӧй вынъяс восьтӧм могысь. Сійӧ петкӧдліс водзмӧстчӧм печӧрскӧй из шом восьтӧмын, Ухтаын нефть корсьӧмын, кӧрт туй нюжӧдӧмын. Сійӧ бура аддзис мездмӧм народлысь гырысь позянлунъяссӧ, эскис сылӧн вынъясӧ да сямлунӧ.
Миян партиялӧн ленинскӧй национальнӧй политика, роч народлӧн да мукӧд братскӧй народъяслӧн отсӧгыс лоис сійӧ выннас, коді сетіс коми народлы позянлун регыдъя кадӧн венны аслас крайлысь экономика да культура боксянь кольччӧмсӧ.
Войнаводзвывса пятилеткаяс воясӧ вӧлі лӧсьӧдӧма Коми республикаын ӧнія промышленносьт, социалистическӧй видз-му овмӧс, национальнӧй культура.
Войнаводзвывса да война воясӧ зэв сьӧкыд условйӧясын Печӧрскӧй кӧрт туй нюжӧдӧм, Печӧрскӧй из шом бассейн да Ухтинскӧй промышленнӧй район стрӧитӧм вӧлі збыльысь эпопеяӧн.
Великӧй Отечественнӧй войналӧн сьӧкыд воясӧ Коми республикаса уджалысь йӧз, кыдзи и став сӧветскӧй народ, ӧружйӧӧн дорйисны уна национальносьта Сӧветскӧй Рӧдинаӧс, вынъяс жалиттӧг уджалісны тылын — промышленносьтын, видз-му овмӧсын, сетісны ставсӧ фронтлы, медым жугӧдны врагӧс.
Коми народлӧн повтӧм пиян петкӧдлісны Великӧй Отечественнӧй войналӧн фронтъяс вылын мужество да отвага. Республика сетіс Сӧветскӧй Армияӧ нелямынысь унджык тысяча боечӧс. Республикаысь 13 тысяча воинӧс вӧлі наградитӧма СССР-са боевӧй орденъясӧн да медальясӧн, а 16 мортлы сетӧма Сӧветскӧй Союзса Геройлысь ыджыд ним.
Войнабӧрса кадӧ Коми республика, кыдзи и став страна, вӧчис ассьыс экономикасӧ да культурасӧ сӧвмӧдӧмын выль ыджыд воськов. Великӧй роч народлӧн да мукӧд народъяслӧн отсӧгӧн пармаын да тундраын вӧлі лэптӧма ӧнія техникаӧн оборудуйтӧм уна сё промышленнӧй предприяттьӧ.
Сӧветскӧй власьт воясӧ Коми АССР-ын промышленнӧй продукция лэдзӧм содіс 260 пӧв. Сӧмын 1971-ӧд воын промышленнӧй продукция вузалӧмыс содіс 11 прӧчент вылӧ.
Коми республика лоис странаса Европейскӧй Войвылын зэв вына топливно-энергетическӧй базаӧн. Печӧрскӧй бассейнса шахтёръяс ӧні перйӧны вонас 22 млн. тонна из шом. Тайӧ став сарскӧй Россияын перъян из шомлӧн 3/4 юкӧныс.
Сӧветскӧй власьт воясӧ республикаын котыртӧма нефтянӧй промышленносьт. Кольӧм воын вӧлі перйӧма 9,1 млн. тонна нефть да газлысь конденсат, а пятилетка помын кутасны сетны 15-16 млн. тонна. Геологъяс восьталӧны нефтьлысь выль месторожденньӧяс. Зіля стрӧитсьӧны выль прӧмыселъяс да нефтепроводъяс, содӧ места вылын нефтьсӧ перерабатывайтӧм.
Кӧкъямысӧд пятилеткаын республикаын лӧсьӧдӧма промышленносьтлысь выль юкӧн — газӧвӧйӧс. Вуктыл, код йылысь войдӧр этшаӧн кывлісны весиг республикаын, ӧні лои тӧдсаӧн став страна пасьта. Тані восьтӧма газоконденсатнӧй месторожденньӧ, коді медся матын странаса промышленнӧй центръяссянь. Зэв дженьыд кадӧ нюжӧдӧма вына газопровод «Сияние Севера», кыті страналӧн центрӧ быд сутки сетсьӧ 35 млн. кубометр кельыдлӧз ломтас. 1971-ӧд воын перйӧма 10,5 млрд. кубометр газ. Пятилетка кежлӧ сетӧм заданньӧ лоӧ тыртӧма срокысь водз. Республикалӧн юбилей кежлӧ (1971-ӧд вося августын) Вуктылса газ воис республикалӧн столичаӧ — Сыктывкарӧ.
Нюжӧдсьӧ «Сияние Севера» газопроводлӧн мӧд визь.
Республикаса вӧр промышленносьт ӧні сетӧ страналы 21 млн. кубометр вӧр. Сӧветскӧй власьт воясӧ вӧр лэдзӧмыс содіс 30 пӧв.
Сыктывкарса лесопильно-деревообрабатывающӧй комбинат мӧдӧдӧ пилитӧм вӧрсӧ зэв уналаӧ, сы лыдын и рубежсайса странаясӧ. Содтӧ вынсӧ и Жешартскӧй фанернӧй завод, коді ӧні сетӧ вонас 70 тыс. кубометр фанера. 1969-ӧд воын заводитіс уджавны Сыктывкарса лесопромышленнӧй комплекс.
Партиялӧн XXIV съезд вылын Л. И. Брежнев казьтыштіс Сыктывкарскӧй ЛПК кыдзи медся гырысь предприяттьӧяс лыдысь ӧтиӧс, кодъясӧс вӧлі стрӧитӧма кольӧм пятилеткаын.
Стрӧительстволысь мӧд ӧчередьсӧ помалӧм бӧрын Эжва вывса гигант лоас Европаын татшӧм жӧ предприяттьӧяс лыдын медся гырысьясысь ӧтиӧн.
Уджалысь предприяттьӧяс лыдӧ пырис древесноволокнистӧй плитаяс вӧчысь завод Княжпогостын, кодлӧн вося вынйӧрыс 8 млн. квадратнӧй метр.
Ӧні ещӧ на стрӧитсьӧны вӧр обрабатывайтысь некымын ыджыд предприяттьӧ.
Революцияӧдз миян крайын электричество эз вӧв. Электроэнергетика кутіс сӧвмыны сӧмын Сӧветскӧй власьт дырйи. Кольӧм воын вӧлі вӧчӧма электроэнергиясӧ 2,7 млрд. киловатт-час. Тайӧ 1,3 пӧв унджык сы серти, мыйта вӧчсьыліс 1913-ӧд воын став сарскӧй Россияын. Заводитӧма лӧсьӧдны ӧти энергосистема, медым став потребительяслы лоис централизованнӧй электроснабженньӧ. Крайын, кӧні революцияӧдз эз на быдӧнлӧн вӧв и карасина лампа, ӧні вӧчсьӧ электроэнергияыс шӧркодя быд морт вылӧ унджык сы серти, мыйта сэтшӧм развитӧй капиталистическӧй странаын, кыдзи Италия, электрифицируйтӧма став гырысь и посни сиктъяс.
КПСС XXIV съездлӧн Директиваясӧн тайӧ пятилеткаын индӧма заводитны стрӧитны Печӧраса ГРЭС, кодлӧн вынйӧрыс лоас 2,4 млн. киловатт. Вит во чӧжӧн электроэнергия вӧчӧм содас 1,6 пӧв. Тайӧс лоас шедӧдӧма Вӧркутаса, Ухтаса да Сыктывкарса электростанцияясын содтӧд мощносьтъяс пыртӧмӧн.
Республикаын стрӧитӧма ремонтно-механическӧй, местнӧй да пищевӧй промышленносьтса предприяттьӧяс, мебель вӧчан да вурсян фабрикаяс, кожевенно-обувнӧй заводъяс, мясокомбинатъяс, сур пуан да йӧв вӧчан заводъяс, кондитерскӧй да макароннӧй фабрикаяс, хлебозаводъяс да мукӧд предприяттьӧяс. Йӧзлы колана тӧваръяс ӧні лэдзӧны республикаын 85 предприяттьӧ и пятилетка помын найӧ кутасны сетны тӧварсӧ 311 млн. шайт дон. Стрӧитсьӧны выль предприяттьӧяс: хлебозаводъяс Ухтаын, Койгородокын, Косланын, Усть-Куломын; йӧв заводъяс — Ухтаын, Сыктывкарын, Косланын, Объячевоын; вурсян да мебель вӧчан фабрикаяс Сыктывкарын.
Оз позь сӧвмӧдны экономика да культура бура уджалысь транспорттӧг. А революцияӧдз сійӧ миян крайын эз вӧв, не кӧ лыддьыны купечьяслысь некымын ичӧтик паракод.
Печӧрскӧй кӧрт туй, коді ворсӧ миян республикалысь экономика кыпӧдӧмын зэв ыджыд роль, ӧні пырӧдчӧ ылысджык районъясӧ. 1961 воын вӧлі нюжӧдӧма кӧрт туй Сыктывкарӧдз, коді вуж выйӧныс вежис республикалӧн столичалысь транспортнӧй йитӧдъяс да сетіс позянлун ӧдйӧ кыпӧдны сылысь экономикасӧ.
Матысса кадӧ лоӧ сдайтӧма постояннӧй эксплуатацияӧ Микунь — Кослан — Ертом да Сосногорск — Троицко-Печорск кӧрт туй линияяс, мый восьтӧ позянлун водзӧ сӧвмӧдны вылыс Печӧралысь да Удорскӧй районлысь экономикасӧ.
Гражданскӧй авиацияса Коми Управленньӧлӧн самолётъяс ӧні лэбалӧны республикаса став райцентръясӧ, гырысьджык сиктъясӧ да посёлокъясӧ, а сідз жӧ странаса 40 гырысь карӧ. Сыктывкарсянь Москваӧдз ӧнія лайнеръяс лэбӧны кык часӧн. Ыджыд отсӧг сетӧ авиация геологъяслы, нефтяникъяслы, газӧвикъяслы.
Республикаса юяс кузя ветлӧны ӧдйӧ мунысь суднояс. Ӧдйӧ паськалӧ трубопроводнӧй транспорт.
Ыджыд тӧдчанлун сетсьӧ автомобильнӧй туйяс стрӧитӧмлы. Кӧкъямысӧд пятилеткаын вӧлі вӧчӧма 274 км, а ӧкмысӧдын лоӧ ещӧ 410 км. Но транспорт век на кольччӧ экономикаысь, торйӧн нин оз тырмыны автомобильнӧй туйяс.
Сӧветскӧй власьт воясӧ лӧсьӧдӧма бур связь, нуӧдӧма радиофикация, стрӧитӧма да уджалӧны куим телецентр, «Орбита» системалӧн кык станция. 1970 воын заводитіс уджавны радиорелейнӧй линия Москва — Сыктывкар. Сійӧ нюжӧдсьӧ Ухта, Печӧра, Инта каръяс пыр Вӧркутаӧдз да локтан воын сійӧс лоӧ дзоньнас эштӧдӧма. Сыктывкарса олысьяс кольӧм восянь заводитісны видзӧдны телевиденньӧлысь тшӧтш и мӧд программа. Матысса кадӧ республикаса олысьяслӧн 80 прӧчентыс кутасны аддзыны центральнӧй телевиденньӧлысь передачаяс.
Зэв гырысь вежсьӧмъяс лоисны республикаса видз-му овмӧсын. Уна тысяча посньыдик крестьянскӧй овмӧсъяс пыдди ӧні котыртӧма гырысь механизируйтӧм совхозъяс, колхозъяс да птицефабрикаяс. Войвывса каръясын олысьясӧс йӧлӧн да свежӧй овощиӧн вердӧм могысь лӧсьӧдӧма подсобнӧй овмӧсъяс «Вӧркутауголь», «Интауголь» комбинатъясын, «Коминефть» объединенньӧын да мукӧд ведомствоясын. Сӧветскӧй власьт воясӧ кӧдза муяс паськалісны куим пӧв. Картупель ӧні чукӧртӧны 14 пӧв, град выв пуктасъяс — 11 пӧв унджык.
Республикаса видз-му овмӧс ӧдйӧ вуджӧ индустриальнӧй рельсъяс вылӧ. Индӧма стрӧитны гырысь животноводческӧй комплексъяс: ӧтиӧс (Зеленечын) порсьясӧс тшӧгӧдӧм вылӧ, кӧні кутасны видзны 24 тыс. юр, да вит комплекс 4400 мӧслы. Паськӧдсьӧны Сыктывкарса, Интаса да Вӧркутаса птицефабрикаяс. 270 тысяча курӧг видзӧм вылӧ фабрикаяс лоӧ лэптӧма Печӧраын да Эжваын. 1973 воын заводитасны стрӧитны тепличнӧй комбинат Сыктывкарын, 1975 воын — Печӧраын. Паськӧдсьӧны ӧнія тепличаяс Вӧркутаын, Интаын, Ухтаын.
Ӧдйӧ кыпӧдны республикалысь экономикасӧ отсаліс сійӧ, мый Сӧветскӧй государство сетліс та вылӧ зэв гырысь средствояс.
Ӧні миян республика — зэв ыджыд стрӧительнӧй площадка. Кӧкъямысӧд пятилеткаын Коми АССР-лысь экономика да культура кыпӧдӧм вылӧ вӧлі видзӧма 2,8 миллиард шайт.
Выль объектъяс кыпӧдӧны гырысь стрӧительнӧй организацияяс «Главкомигазнефтестрой», «Комипромжилстрой», «Печӧршахтострой» «Комисельстрой», «Печӧрстрой» да мукӧд. Лӧсьӧдӧма стрӧительнӧй индустриялысь зумыд база.
Ӧкмысӧд пятилеткаын колӧ пӧртны олӧмӧ капитальнӧй стрӧительство кузя зэв ыджыд программа. Та вылӧ индӧма видзны 4,4 млрд. шайт, мый лоӧ кольӧм пятилеткаын серти 67 прӧчент вылӧ унджык.
Индӧма видзны гырысь капиталовложенньӧяс промышленносьт, видз-му овмӧс да народӧн потребляйтан тӧваръяс вӧчысь овмӧсъяс паськӧдӧм могысь. 800 млн. шайт лоӧ видзӧма оланінъяс, коммунальнӧй овмӧсъяс, школаяс, детскӧй да лечебнӧй учрежденньӧяс стрӧитӧм вылӧ. Лоӧ вӧчӧма олан керкаяс 2,1 млн. кв. метр.
Оланінъяс да мукӧд социально-культурнӧй учрежденньӧяс стрӧитсьӧны уна, но век жӧ оз на тырмыны, сы вӧсна мый ӧдйӧ содӧ на вылӧ коланлуныс. Да и важся пу керкаяс ӧдйӧ сісьмӧны.
Миянлы и водзӧ колӧ дугдывтӧг тӧждысьны стрӧительство бурмӧдӧм вӧсна, сэні уджсӧ донтӧммӧдӧм вӧсна. Колӧ став мераясӧн чинтыны стрӧитчан срокъяссӧ, бурмӧдны уджъяслысь качествосӧ.
Республикаын промышленносьт сӧвмӧдігӧн кыптісны выль каръяс да рабочӧй посёлокъяс. Лоисны сэтшӧм мича каръяс, кыдзи Вӧркута, Ухта, Инта, Печӧра, Сосногорск, Микунь.
Сыктывкар — республикалӧн столича зэв ичӧтик уезднӧй карсянь быдмис збыль вылӧ ӧнія карӧдз. Стрӧитӧма каръяс сяма 36 рабочӧй посёлок. Ӧні республикаса населенньӧ лыдысь 63 прӧчентыс олӧ каръясын да посёлокъясын.
Ӧнія Коми республика — странаса тӧдчана экономическӧй район. Став союзнӧй республикаясӧ да рубежсайса 18 государствоӧ мунӧ Коми АССР-са промышленносьтлӧн продукция: коксуйтчысь из шом, нефть да нефтьысь продуктаяс, природнӧй газ, техническӧй са, целлюлоза, бумага, картон, фанера, вӧр, древеснӧй плитаяс, пилитӧм вӧр, электротехническӧй изделльӧяс, стрӧительнӧй материалъяс, химическӧй продукция, замша, пушнина да сідз водзӧ.
А миянӧ страналӧн быд помсянь воӧны машинаяс, металл, оборудованньӧ, минеральнӧй удобренньӧяс, разнӧй сикас тӧваръяс.
Сӧветскӧй власьт лӧсьӧдан первой лунсянь нуӧдсис зэв ыджыд удж крайлысь культурасӧ кыпӧдӧм могысь.
Талун Коми АССР — дорвыв грамотнӧй йӧза республика, кӧні успешнӧя решайтсьӧ быд мортлы средньӧй образованньӧ сетан проблема. Таво челядьлӧн 82 прӧчентыс, кодъяс помалісны 8-ӧд классъяс, водзӧ велӧдчӧ средньӧй учебнӧй заведенньӧясын.
Республикаса быд нёльӧд олысь велӧдчӧ.
Народнӧй образованньӧ юкӧнын лӧсьӧдӧма бур система. Уджалӧны куим стационарнӧй вуз да мукӧд вузъяслӧн кык филиал. Таво восьтіс том йӧзлы ӧдзӧсъяс Сыктывкарса государственнӧй университет, мый лоис республика олӧмын ыджыд событтьӧӧн. Уджалӧны 782 общеобразовательнӧй школа, 17 средньӧй специальнӧй учебнӧй заведенньӧ, профтехобразованньӧлӧн 30 училище, кодъяс лыдысь 14-ын сетсьӧ средньӧй образованньӧ.
Детскӧй садъясын да яслиясын олӧны 85 тысяча челядь, дошкольнӧй арлыдаяслӧн 70 прӧчентыс. Дошкольнӧй учрежденньӧяс кузя ми кутам РСФСР-ын первой местаясысь ӧтиӧс.
Дженьыд кадӧ лоис гӧтӧвитӧма учительяслысь, врачьяслысь, инженерно-техническӧй рӧбӧтникъяслысь, видз-му овмӧсса специалистъяслысь, наукаса да культураса рӧбӧтникъяслысь уна лыда кадръяс.
Коми АССР-ын уджалӧ учёнӧйяслӧн ыджыд отряд. Ӧні дас кӧкъямыс научнӧй учрежденньӧын да высшӧй учебнӧй заведенньӧясын артавсьӧ тысячаысь унджык научнӧй сотрудник, на лыдын наукаясса 275 доктор да кандидат. Ыджыд научнӧй учрежденньӧӧн лоис СССР-са наукаяс Академиялӧн Коми филиал, сылӧн геология, биология, история, кыв да литература институтъясӧн да мукӧд научнӧй подразделенньӧясӧн. Филиалса учёнӧйяслысь уна уджъяс тӧдӧны страна пасьталаын.
Ыджыд удж нуӧдӧны республикаса писательяслӧн организация, художникъяслӧн Союз да композиторъяс Союзлӧн оргбюро. Сӧветскӧй власьт воясӧ дзик выльысь лӧсьӧдӧма национальнӧй литература да искусство. Коми писательяслысь гижӧдъяс лэдзӧма СССР-са народъяслӧн уна кывъяс вылын, миян художникъяслысь картинаяс эз этшаысь петкӧдлыны выставкаяс вылын Москваын да рубеж сайын. Писательяс, художникъяс, композиторъяс, артистъяс асланыс уджъясӧн унаысь ветлывлісны миян страналӧн столичаӧ, мукӧд республикаясӧ да каръясӧ, весиг гранича сайӧ. И быдлаын найӧс бура донъявлісны.
Позьӧ шуны, мый ӧні коми национальнӧй литература да коми йӧзлӧн аслыссяма искусство пуктӧны тӧдчана пай СССР-са народъяслысь культура водзӧ озырмӧдӧмӧ. И тайӧ зэв лӧсялана. Ӧд миян уна национальносьта государствоын ӧтувъя культураыс тэчсьӧ да озырмӧ став народъяс культураясысь. Коми народлӧн культура сідз жӧ оз вермы йӧршитчыны аслас кыш пытшкӧ.
Республикаын восьтӧма культуралысь уна сё учрежденньӧ: театръяс, культура дворечьяс да керкаяс, клубъяс, библиотекаяс, кинотеатръяс, кодъяс нуӧдӧны йӧзӧс коммунистическӧя воспитайтӧм кузя зэв ыджыд удж.
Сӧвмӧ сцена вылын профессиональнӧй да народнӧй искусство. Паськалӧ рӧднӧй кыв вылын репертуар. Сӧмын кольӧм воын театръяс да филармония петкӧдлісны 5 тысяча сайӧ спектакль да концерт, кодъясӧс видзӧдісны 1 миллионысь унджык морт. Содӧ лыдыс челядьлы восьтӧм музыкальнӧй школаяслӧн. Республикаын ӧдйӧ паськалӧ художественнӧй самодеятельносьт.
Вуж выйӧныс вежсис здравоохраненньӧ.
Ӧні йӧзлысь здоровйӧсӧ видзӧны уна тысяча врач да средньӧй медицинскӧй рӧбӧтник. Быд дас тысяча морт вылӧ воӧ 27,8 врач. Тайӧ лыдпасыс ёна ыджыдджык медся сӧвмысь капиталистическӧй странаясын серти. Революцияӧдз серти шӧркодя кык пӧв да унджык нюжаліс мортлӧн олан нэмыс.
Лӧсьӧдӧма ӧнія кадся уна сё лечебно-профилактическӧй учрежденньӧяс, кытчӧ сувтӧдӧма медся выль медицинскӧй оборудованньӧ. Сэні эм быд тысяча олысь вылӧ 14,6 койка. Тайӧ унджык РСФСР пасьталаса шӧркодь лыдпасысь. Воысь во паськалӧ гырысьяслы да челядьлы специализированнӧй медицинскӧй отсӧг сетӧм.
Пятилеткалӧн локтан воясӧ лоӧ вӧчӧма здравоохраненньӧ сӧвмӧдӧмын выль ыджыд воськов, пӧртсьӧ олӧмӧ медицинскӧй учрежденньӧяс стрӧитан паськыд программа.
Экономика да культура сӧвмӧмкӧд тшӧтш дугдывтӧг содіс и республикаса уджалысь йӧзлӧн материальнӧй благосостоянньӧыс. Йӧз кутісны овны бурджыка, чӧскыдджыка сёйны-юны.
Войвывса районъясын олысьяслы сетсьӧны уна льготаяс. Ӧткымын войвывса льготаяс ӧні заводитӧма сетны и республикалӧн шӧр да лунвыв районъясын олысьяслы. Бӧръя воясӧ ёна содіс рабочӧйяслӧн да служащӧйяслӧн удждоныс, бурмис колхозникъяслы мынтысьӧм.
Быд олысь вылӧ вӧчсьӧны бытӧвӧй услугаяс шӧркодя вонас 21 шайт 10 коп. дон. Йӧзлы вӧчсьӧ 300 пӧлӧс услуга.
Вӧвлытӧма паськалӧ республикаын олан керкаяс да коммунально-бытӧвӧй учрежденньӧяс стрӧитӧм. Сӧмын кӧкъямысӧд пятилетка дырйи вӧлі стрӧитӧма 2,2 млн. квадратнӧй метр бур оланін. Тайӧ пӧшти сы мында жӧ, мыйта вӧлі республикаын став государственнӧй оланіныс 1965-ӧд воын. Лэптӧма уна школаяс, детскӧй садъяс да яслияс, больничаяс да поликлиникаяс, клубъяс, культура керкаяс, коммунально-бытӧвӧй да вузасян предприяттьӧяс.
Но, век жӧ, оланінъяс, школаяс, детскӧй учрежденньӧяс да больничаяс оз на тырмыны.
Зэв гырысь успехъясысь, кодъясӧс шедӧдӧма кӧзяйственнӧй да культурнӧй стрӧительствоын, миян республикалы вӧлі сетӧма 1966-ӧд воын Рӧдиналысь медыджыд награда — Ленин орден, а 1971-ӧд воын — Октябрьскӧй Революция орден.
Республика гӧрдитчӧ аслас передӧвикъясӧн. На лыдысь комын кӧкъямысӧн новлӧны Социалистическӧй Уджвывса Геройлысь нимсӧ.
Уджын шедӧдӧм гырысь успехъясысь республикаса 112 тысяча труженикӧс наградитӧма СССР-са орденъясӧн да медальясӧн. 2518 мортлы сетӧма РСФСР-лӧн да Коми АССР-лӧн народнӧй овмӧсса да культураса заслуженнӧй деятельяслысь нимъяс. Тайӧ йӧзыс — миян кадся збыль вылӧ геройяс — выль олӧм тэчысьяс.
Коркӧя пемыд крестьяналӧн, вӧралысьяслӧн да кӧр видзысьяслӧн челядь да внукъяс лоины гырысь предприяттьӧясса, стройкаясса, колхозъясса да совхозъясса веськӧдлысьясӧн, инженеръясӧн, врачьясӧн, учительясӧн, агрономъясӧн, зоотехникъясӧн, учёнӧйясӧн.
Важся кадӧ саризмӧн увтыртӧм коми народлӧн эз вӧв аслас государственносьт, сійӧс вӧлі юкӧма сэкся нёль административнӧй губерняӧ. Ӧні котыртӧма Коми Автономнӧй Сӧветскӧй Социалистическӧй Республика, и коми йӧз асьныс веськӧдлӧны государство делӧясӧн. Странаса власьтлӧн медвылыс органӧ — СССР-са Верховнӧй Сӧветӧ бӧрйӧма республикаса уджалысь йӧзлысь 14 представительӧс, РСФСР-са Верховнӧй Сӧветӧ — 7 мортӧс, Коми АССР-са Верховнӧй Сӧветӧ — 156 депутатӧс, уджалысь йӧз депутатъяслӧн местнӧй Сӧветъясӧ — 8990 мортӧс.
Вуж выйӧныс вежсис населенньӧлӧн социальнӧй составыс. 1917-ӧд воын Коми крайын вӧлі ставыс 500 гӧгӧр фабрично-заводскӧй рабочӧй. Ӧні промышленносьтын, стрӧительствоын да транспорт вылын уджалӧны уна сё тысяча рабочӧй. Ӧнія рабочӧй класслӧн быдмӧмыс — медся гырысь вежсьӧмъясысь ӧти, коді лоис республикаын Сӧветскӧй власьт дырйи.
Коми республикаын лоӧм социально-политическӧй да экономическӧй вежсьӧмъяс — яръюгыд пример сылы, кыдзи пӧртсис олӧмӧ миян партиялӧн ленинскӧй национальнӧй политика, кыдзи кутісны дзоридзавны да матысмисны ӧта-мӧд дінас социалистическӧй нацияяс. Тайӧ матысмӧмыс мунӧ общественнӧй олӧмлӧн став юкӧнъясын — экономическӧйын, политическӧйын, социальнӧйын, культурнӧйын.
Республикаын комияскӧд ӧтлаын олӧны да уджалӧны рочьяс и украинечьяс, белорусъяс и тотара, чувашъяс и удмуртъяс — уна дас национальносьта йӧз. Ставныс найӧ пӧльзуйтчӧны ӧткодь политическӧй правоясӧн, ӧнія культуралӧн да цивилизациялӧн благоясӧн, активнӧя участвуйтӧны республикаса политическӧй да культурнӧй олӧмын, сетӧны ассьыныс уджсӧ, тӧдӧмлунъяссӧ да опытсӧ коммунизм стрӧитӧмӧ.
Коммунистическӧй партия пуктӧ зэв ыджыд вын, мед эськӧ сӧветскӧй народъяс и водзӧ ӧтувтчисны.
СССР-са народъяслӧн великӧй семьяын ветымын вося туйсӧ арталігӧн Коми йӧз зэв бура аддзӧны ассьыныс аскиа лунсӧ. Промышленнӧй предприяттьӧясса, стройкаясса коллективъяс, колхозъясын да совхозъясын уджалысьяс, кодъясӧс ышӧдӧны КПСС XXIV съездлӧн решенньӧясыс, ещӧ зільджыка уджалӧны ӧкмысӧд пятилетньӧй план тыртӧм могысь.
Коми республика озыр природнӧй ресурсъясӧн да минеральнӧй сырьёӧн, эм гырысь запасъяс из шомлӧн, нефтьлӧн, природнӧй газлӧн, каменнӧй да калийнӧй совъяслӧн, титанлӧн, бокситъяслӧн, вӧрлӧн, пушниналӧн. И миян мог — сувтӧдны тайӧ помтӧм озырлунъяссӧ сӧветскӧй народлы служба вылӧ.
Падъявтӧг позьӧ шуны, мый Ленин ордена да Октябрьскӧй Революция ордена Коми республикаса уджалысь йӧз пуктасны став вынсӧ миян странаын коммунистическӧй общество стрӧитӧмӧ да вӧчасны республиканымӧс ещӧ на озырджыкӧн да мичаджыкӧн.


АГНИЯ ИВАНОВНА

МТС-са директор, латшкӧсіник тушаа, бритӧм юра, шӧр арлыда мужчина пукаліс аслас кабинетын да тэрыба мыйкӧ гижис.
Кыліс телефонлӧн ёсь звӧнок. Сійӧ привычнӧй киӧн босьтіс трубка.
— Алло! Васькин кывзӧ! А, тайӧ тэ, Кузьма Кузьмич? Чолӧм, чолӧм! Кӧйдыс кузяыд?.. Талун вайисны пароходӧн. Тіян колхозӧ быдса пуд ыстам. Да, пуд! Дзик пыр машина петас. Туйыс, шуан, вывті омӧль? Гашкӧ, кыдзкӧ воӧдчасны. Аски жӧ кӧдзӧй, а то сёрманныд. Эн гӧгӧрво? Аски жӧ, мися, тайӧ сортӧвӧй кӧйдыссӧ колӧ кӧдзны. Участокыд дась? Но, но! Рытнас, сідзкӧ, виччысь машина... Движоктӧ ремонт вылад ыстан шофёрыскӧд: сійӧ тыртӧг кутас локны...
Эз на удит директор помавны сёрнисӧ — коридорсянь кыліс таркнитӧм шы.
— Пырӧй! — Васькин бергӧдчыштіс.
Ӧдзӧс дорын сулаліс МТС контораса стӧрӧжика Агния Ивановна Онькова, ар нелямын вита, шӧркодь тушаа нывбаба, кодлӧн писти висьӧмысь чужӧмас и ныр йылас тӧдчисны посньыдик гуранъяс.
Кузьма Кузьмичкӧд ӧти-мӧдтор йылысь телефон пыр сёрнитыштӧм бӧрын Васькин пуктіс трубкасӧ да шыасис Онькова дінӧ:
— Агния Ивановна, шыӧдчӧмтӧ тэнсьыд видзӧдлі. Вежон кежлӧ позьӧ ветлыны гортад.
— Аттьӧ, Роман Петрович, — юрсӧ копыртыштліс сійӧ. — Зэв ыджыд аттьӧ. Нёль во нин эг вӧв гортын.
— Буретш Почимӧдз ӧні кутас мунны машина. Тэд, буракӧ, сэсянь абу нин ылын?
— Куим верст лыддьӧны.
— Мун, сідзкӧ, чукӧстлы шофёрӧс.
Агния Ивановна крута бергӧдчис да кыв шутӧг петіс. Васькин малыштіс бритӧм юрсӧ, гурйыв восьтіс ӧшинь. Ывласянь пӧльыштіс небыдик тувсов тӧв. Енэжыс вӧлі кымӧртӧм, сэзь. Воздухсьыс ӧвтіс чӧскыд дук.
— Корин менӧ, Роман Петрович?
— Да, — лӧз ной гимнастёркасӧ паськыд тасма улӧ сюйыштіс Васькин да вешйис ӧшинь дорысь.
Шофёр кисӧ чышкыштіс комбинезонас, сэсся сьӧкыда пуксис. Сылы позис сетны кызь вит арӧсысь не унджык. Васькин кодь жӧ латшкӧсіник тушаа, паськыд пельпомъяса, ён мускулъяса. Шыльыда бритӧм гӧгрӧс чужӧмас ворсіс алӧй вирпас. Серӧй кепка увсьыс тыдаліс дженьыдик рыжӧй юрси. Хромӧвӧй сапӧгыс щӧткаӧн ниртӧмысь лӧсталіс югыд самӧвар моз.
— Машинаыд дась?
— Дась.
— Складысь ӧні жӧ босьтан дас квайт килограмм кӧйдыс да пырысь-пыр сійӧс нуан Почим колхозса председательлы.
— Кузьма Кузьмичлы?
Агния Ивановна сюся видзӧдліс шофёрлань, вежсис чужӧм вылас.
— Да, Кузьма Кузьмичлы.
Гриша кыпӧдчис улӧс вылысь, но Роман Петрович тшӧктіс бӧр пуксьыны.
— Кывзы помӧдз да вӧлисти, — ӧлӧдіс сійӧс директор. — Тайӧ кӧйдыссӧ миянлы Москвасянь учёнӧйяс ыстісны. Дзик выль сорт кӧйдыс. Нуны колӧ ӧкуратнӧя, мед ни ӧти тусь некытчӧ эз вош. Почимӧ воӧдчан талун жӧ.
— Туйыс кӧ абу сэтшӧм омӧль, рыт кежлӧ, дерт, позьӧ воны, — синсӧ читкыраліс шофёр.
Агния Ивановна, коді ӧнӧдз сулаліс порог дорын да эз шыасьлы ни ӧти кывйӧн, вӧсньыдик гӧлӧсӧн шуис:
— Кысь нӧ ӧні бур туйыс, Гришенька. Сэтчӧ жӧ зэрис.
Роман Петрович матыстчис шофёр дінӧ.
— Туй омӧль, но ме надейтча тэ вылӧ, Григорий Андреевич.
Директорлӧн «Андреевичӧн» ыдждӧдлӧмыс, тыдалӧ, шофёрлы воис сьӧлӧм вылас: чужӧмыс тыри нюмӧн. Роман Петрович ӧзтіс папироска да заводитіс ветлӧдлыны небыдик ковёр кузя.
— Но кыдз?
— Кутам старайтчыны, — вочавидзис Гриша.
Пызан вылысь Васькин босьтіс пакет да мыччис шофёрлы.
— Тані инструкция. Эн вошты. Председательыслы сетан. Пакетсьыс да кӧйдыссьыс босьтан сысянь расписка. Бӧрсӧ локтігӧн колхозысь МТС-ӧ ваян движок. Кузьма Кузьмичкӧд ме та йылысь сёрниті нин.
Шофёр довкнитыштіс юрнас, босьтіс пакетсӧ да тэрыба сюйис комбинезон зептас.
— Да ещӧ ӧтитор, — дум вылас уськӧдіс Роман Петрович. — Аскӧдыд тшӧтш босьтан Агния Ивановнаӧс. Сійӧ гортас мунӧ батьсӧ видлыны. Буксуйтны кӧ кутан, отсыштас тэд. Менам ставыс.

* * *

МТС-сянь Почимӧдз лыддьӧны квайтымын километр. Тракт нюжӧдчӧма синмӧн судзтӧм паськыд парма пӧлӧн. Кузь вӧлӧкӧд мунігӧн паныдасьлӧ сӧмын ӧти ичӧтик сикт.
Кор Гриша да Агния Ивановна петісны туйӧ, вӧлі нин лун шӧр кад. Тувсов шонділӧн югӧрыс вӧччис машина бӧрся да малаліс сійӧс небыдик кинас.
Войнас крута зэрӧмысь туйвывса гуранъясын бузвидзис ва, коді шонді водзын дзирдаліс зеркалӧ моз. Важиник «полуторка» кӧтасьӧм туй кузя муніс надзӧн. Гриша чорыда кутіс рульсӧ аслас вына киын, поліс машинасӧ бӧрӧздаӧ лэдзӧмысь.
Агния Ивановна пукаліс шофёркӧд орччӧн да думайтіс гортсаяс йывсьыс, жалитіс батьсӧ, коді дыр кад нин висис. Сійӧ вӧлі пасьтасьӧма сэтшӧм жӧ прӧстӧя, кыдзи пасьтасьліс и уджалан лунъясӧ: дженьыдик сьӧд пальто, кодлӧн морӧсыс заводитӧма нин едждыны, гӧрдов рӧма паськыд сарапан, кутшӧмӧс новлӧны Емва вожын, гырысь серъяса шерстянӧй чышъян, код тупкис шочиник русӧй юрсисӧ, да кусыньтӧм гӧленя ялӧвӧй сапӧг, абу на ёна важ, но абу нин и выль.
— Гуранъясӧдыд видзчысь, а то жугӧдан машинатӧ, — корсюрӧ сійӧ сӧветуйтліс Гришалы.
Паныдасьліс кӧ джуджыд чой, Агния Ивановналӧн руд синъясыс шофёр вылӧ ӧзйыштлісны.
— Надзӧнджык таті.
— Полан? — скоростьсӧ переключитігӧн серӧктыштіс Гриша.
— Менам бать частӧ шулывлӧ: надзӧнджык мунан — ылӧджык воан.
Шофёр нинӧм эз вочавидз. Агния Ивановна бергӧдіс юрсӧ веськыдвылӧ да кутіс видзӧдны туй пӧлӧн быдмысь пуяс вылӧ, кодъяс муртса на заводитӧмаӧсь вевттьысьны посньыдик виж коръясӧн.
Сук вӧраинын да ньывкӧс местаясын шочиника тыдовтчылісны сьӧдасьӧм лым пластъяс, кодъясӧс шонді абу на удитӧма ньылыштны. Посъяс увті бузгисны сімӧм кӧрт рӧма паськыд шоръяс.
Кымын водзӧ мунісны найӧ, сымын ёнджыка омӧльтчис туйыс. Сёйӧдджык местаясӧд вӧлі сэтшӧм вильыд, мый ковмис вуджны медічӧт скорость вылӧ. Тыртӧм машина кутіс буксуйтны пыр частӧджык. Гриша петіс терпениесьыс да, стӧрӧжикаысь яндысьтӧг, лёк кывъясӧн кутіс видчыны дорожнӧй отделса уджалысьяс вылӧ.
— Прӧста видчан, Гриша.
Шофёр мыйкӧ кӧсйис вочавидзны, но сэки «полуторка» крута бергӧдчис места вылас да бӧр кӧлесаяснас бузгысис джуджыд бӧрӧздаӧ. Агния Ивановна чорыда зутшкысис юрнас. Гриша тэрыба выключитіс мотор да, парсӧ курччӧмӧн, чеччыштіс туй вылӧ.
— Эн доймы? — тіралан гӧлӧсӧн юаліс сійӧ.
— Эг.
Онькова дыр на эз вермы петны машинасьыс, чеччаніныс туй вылас вывті вӧлі няйт. Гриша видчис воддза дорсьыс ёнджыка, сэсся шуис:
— Воим, буракӧ, Ивановна.
— Чайтан, ог вермӧй петны?
Вель дыр кыкнанныс чӧв олісны.
Енэж ӧні эз нин вӧв асывводзсакодь сӧдз. Парма весьтӧд шлывгисны посньыдик кымӧр пластъяс.
— Мед кӧть кӧйдысным эз киссьы, — кок чунь йылас кыпӧдчылӧмӧн машина кузовӧ видзӧдліс Агния Ивановна. Кӧйдыс мешӧк куйліс важ местаас на.
Шофёр да Онькова судзӧдісны кузовысь зыръяс, заводитісны весавны мусӧ бӧр кӧлеса увсьыс, коді джынвыйӧ пукаліс няйтын.
Гриша вель унаысь нин пуксьыліс руль сайӧ, а машина некыдз эз кӧсйы вӧрзьыны. Кӧлеса улас сюйисны кражъяс, потш помъяс, но и тайӧ эз отсав.
Час-кык сайӧ найӧ ноксисны сэні. Медбӧрын машина лои перйӧма. Сійӧ выльысь нин шердйис омӧлик туйӧд. Телеграфнӧй столбъяслӧн вуджӧръясыс ӧні кажитчисны ёна кузьджыкӧсь. Стеклӧ костӧд кабинаӧ визула писькӧдчис лун тӧв. Сійӧ гильӧдіс чужӧм, ныр пытшкӧс.
Агния Ивановналы дум вылас уси МТС-са директорлӧн шофёркӧд сёрниыс. «Збыль ӧмӧй Почимын Мишарин уджалӧ. Оз вермы лоны. Сійӧ жӧ Сыктывкарын вӧлі служитӧ. Мӧд, тыдалӧ, кодкӧ... Кузьма Кузьмичьясыд жӧ унаӧн эмӧсь».
Недыр муныштӧм бӧрын тыдовтчис ичӧтик сикт. ХТЗ трактор мурзігтырйи ас бӧрсяыс кыскис сьӧкыд плуг.
— Гӧрӧны-кӧдзӧны нин бур йӧзыс, — муяс вылӧ видзӧдліс Онькова. — Мед кӧть ми ог жӧ сёрмӧй кӧйдыснад. Со мый дыра лои сулавны.
— Ог сёрмӧй, — спокойнӧя вочавидзис шофёр.
Онькова нёровтчыштіс сидение мыш вылӧ, шуйга кинас тупкис синъяссӧ да дыркодь чӧв олыштӧм бӧрын юаліс:
— Почим колхозас нӧ кутшӧм Кузьма Кузьмич председательыс?
— Мишарин... Кузьма Кузьмич, — бергӧдчывтӧг шуыштіс Гриша. — А тэ сійӧс тӧдан али мый?
Оньковалӧн киясыс дрӧгнитісны, чужӧм кузяыс исковтіс гӧрд визь. Сійӧ юрсӧ лэдзис увлань да надзӧникӧн ӧтветитіс:
— Мишариныс коркӧ менам верӧс вӧвлі.
— Тэнад?! — чуймӧмӧн видзӧдліс сы вылӧ шофёр.
— Менам. Кызь во коли сэсянь.
Агния Ивановна чабыртіс чышъян тугсӧ, чышкыштіс вом дорсӧ, а сэсся кыдзкӧ неокотапырысь заводитіс.
— Эг лӧсялӧй характерӧн. Ме вӧлі раминик, омӧля велӧдчӧма, мукӧдъяс моз абу мича... Кузьмалы регыд мустӧмми. Муніс сійӧ кык во кежлӧ велӧдчыны, а сэні сэсся гӧтрасьӧма мӧд вылӧ. — Онькова веськӧдыштіс сарапан вывсьыс чукырсӧ, кыпӧдыштіс юрсӧ. — Сьӧкыд первойсӧ вӧлі. Ок, кутшӧм сьӧкыд! Нэм чӧж, тыдалӧ, ог вермы вунӧдны Кузьма вылӧ ӧбидасӧ.
— А ме ногӧн, Мишарин абу шыбитана морт. Во джын на уджалӧ, а колхозыс дзикӧдз вежсис.
— Уджсьыд Кузьмаыд оз пов. Ме, гашкӧ, та вӧсна и радейтлі сійӧс.
Гуранъяс, мылькъяс Гришалысь тыртӧм машинасӧ шыблалісны пыр частӧджык.
— А челядьныд эз вӧв? — интересуйтчис Гриша, кор Онькова дугдіс висьтавны.
— Эм ӧти ныв. Кызь куим арӧс таво тыри. Печораын ӧні сійӧ велӧдӧ.
— Отсаліс жӧ ӧд Кузьма Кузьмичыд нывтӧ быдтыныд?
— Сы вылӧ та кузя норасьны ог вермы. Но отсӧгысь ӧтдор Аннушкалы колӧ вӧлі и бать. А Кузьма та йылысь сэки эз думыштлы.
Гриша бергӧдчыштліс став тушанас, кӧсйис на мыйкӧ юавны, но сійӧ жӧ здукас машина чорыда сатшкысис гуранӧ. Водз кӧлесаяснас кучкысьӧмысь ставнас дрӧгнитліс да мыйкӧ чорыда трачмуні. Метр-мӧд исковтӧм бӧрын «полуторка» ас дінсьыс сьӧлыштіс шапка пасьта еджыд тшын ёкмыль да пыр жӧ сувтіс.
Шофёр мыжа морт моз эновтіс кабина, заводитіс видлавны машинасӧ. Агния Ивановна пукаліс зумыштчӧмӧн.
— Рессораыс чегӧма, — мый вынсьыс Гриша чужйис кӧлесаӧ сапӧг нырнас.
— Водзӧ мунны, сідзкӧ, оз позь?
— Дерт, оз, — шофёр сулаліс коксӧ паськӧдӧмӧн да гораа видчис.
— Мый кутам вӧчны? — юаліс Агния Ивановна.
— Вӧчны нинӧм. Почимӧдз тасянь кызь кык километр. Запаснӧй рессора абу.
— Кӧйдыснад кыдзи?
— Мый кӧйдыснас? — эз гӧгӧрво Гриша.
— А колхозын ӧд сійӧс виччысьӧны.
Шофёр пыдісянь ышловзис, скӧрысла нетшыштіс юрсьыс кепкасӧ. Агния Ивановна петіс машинаысь. Чегъялыштіс лыс лапъяс, сэсся пуксис бӧрӧзда бокӧ да кутіс видзӧдны Гриша вылӧ. А син водзас сідзи и бергаліс Кузьмалӧн чужӧмыс. «Сідзкӧ, Почимын сійӧ. Но и мед. Кутшӧм ӧні меным сыӧдз мог. Ог весиг кӧсйы паныдасьнысӧ... Аннушкаӧй быдмис. Бур йӧзыс отсалісны сылы велӧдчыны. Ачым ола ог омӧля. Бура уджалӧмысь медальӧн наградитісны».
Унатор йылысь на эськӧ думайтіс Агния Ивановна, но синъясыс мыджсисны машина кузовӧ, кӧні куйліс кӧйдыс. «Коді нӧ нуас Почимӧ тайӧ кӧйдыссӧ? Мый шуасны райкомын да МТС-ын, Гриша вӧсна колхозын кӧ сёрмасны кӧдзны? Москвасянь со кӧйдыссӧ ыстӧмаӧсь. Профессоръяс, колӧкӧ, войяссӧ эз узьны, ӧти-ӧти тусьӧн, гашкӧ, сійӧс чукӧртісны».
Шонді воши тшӧтшкӧс юра ылі вӧр сайӧ. Надзӧникӧн шлывгисны посньыдик ді кодь кымӧр пластъяс. Найӧ быттьӧ полісны ӧта-мӧдсӧ панйыны. Гриша некымынысь на видлаліс жугалӧм рессорасӧ да быд пӧрйӧ вочавидзліс ӧтитор: «Некутшӧм надея абу». Щӧть моз сулалысь рыжӧй юрсиыс сылӧн машина улӧ унаысь пыралӧмысь сьӧдасис.
— Мый кутам вӧчны? Мый вӧчны? — дугдывтӧг кытшлаліс-жӧдзис машина гӧгӧр да шуаліс Гриша. — Роман Петровичӧс подведиті. Видчыны кутас...
Агния Ивановна чеччис бӧрӧзда бокысь да сарапан вывсьыс пыркнитіс ёгсӧ:
— Пуд кӧйдыстӧ и подӧн на позяс нуны.
— Подӧн! Кызь кык километрсӧ?
— Сьӧкыд, дерт, но нинӧм он вӧч.
— А машинасӧ ӧтнассӧ он коль!..
— Машина дорӧ кольччан тэ, а ме кӧйдыссӧ нуа, — сэтшӧм жӧ спокойнӧя вочавидзис Агния Ивановна.
Шофёр калькнитіс вомсӧ да гӧгӧрвотӧма видзӧдліс Онькова вылӧ, думнас век на эз эскы сылы. Онькова гӧгӧрвоис тайӧс да выльысь шыасис:
— Кывлін, мый висьталіс асывнас Роман Петровичыд: рыт кежлӧ пӧ кӧйдыс мед вӧлі колхозын.
— Пола ме, Ивановна, он вермы тэ подӧнтӧ нуны, — чӧв олыштӧм бӧрын шыасис шофёр. — Ылын ӧд Почимӧдзыд! Да и регыд вой пуксяс.
Агния Ивановна эз дыр вочавидз, видзӧдліс векньыдик туй вылӧ, кыті ковмас сылы восьлавны войбыд, сэсся ышловзис.
— Шуштӧм, дерт, нывбаба мортлы вой кежлӧ вӧлӧкӧ петны, но ӧд кӧйдыссӧ колӧ нуны.
Вӧр йывті кыпӧдчис еджыд ру. Ывлаын лои тӧдчымӧн ыркыдджык.
— Но, мый чӧв олан? — мудзыштӧм коссӧ веськӧдыштіс Агния Ивановна. — Сэні жӧ виччысьӧны кӧйдыссӧ.
— Тэ жӧ Кузьма Кузьмич вылӧ лӧгалан, — няйтӧсь сапӧг вылас видзӧдліс Гриша. — И верман лӧг кузя...
Агния Ивановна зумыштчис, кисӧ пуктіс коскас, сэсся стрӧга видзӧдліс шофёр вылӧ.
— Кӧйдыссӧ ме нуа Почимса колхозникъяслы, а ог Кузьмалы.
Гришалы яндзим лои аслас кывъясысь. Минут дас мысти Онькова торйӧдчис машина дінысь да ӧтнасӧн петіс кузь вӧлӧкӧ. Мышкас сылӧн тыдаліс кӧйдыс тыра мешӧк. Туй вылын сулалысь шофёр ылӧдз колльӧдіс сійӧс синъяснас.

* * *

Онькова восьлаліс нин матӧ квайт километр. Кӧйдыс мешӧк, коді первойсӧ кажитчис кокни, вочасӧн сьӧктаммис. Пӧсялӧмла Оньковалы лоис разявны пальто кизьяс. Гоз-мӧдысь нин ковмис пуксьывны шойччыны.
Туй пӧлӧн сулалысь веськыд пуяс вӧйтчисны войся рӧмыдӧ. Гӧгӧр лои шыч ни рач. Унмовсис парма. Тыдалӧ, и сійӧ мудзис кузь лун чӧж шувгӧмысь. Агния Ивановна век восьлаліс и восьлаліс. Корсюрӧ кылыштліс войся пӧткаяслӧн чуксасьӧмыс да тувсов шоръяслӧн бузгӧмыс. Кымын водзӧ муніс сійӧ, сымын ёнджыка кутіс мудзны, кокъясыс дугдывтӧг крукасьлісны. Жарысла косьмис вом пытшкӧсыс. Чужӧм вывсьыс войталіс ва. Кок улӧ веськавлісны ва гуранъяс, мылькъяс, восьлавны ковмис видзчысьӧмӧн. Сэк жӧ некыдз эз вермы ас дінсьыс вӧтлыны Кузьма йылысь думъяссӧ. Ӧбидаыс, коді вӧлі вунӧма нин кызь во чӧжӧн, ӧні выльысь дойдіс сылысь сьӧлӧмсӧ. Збыль ӧмӧй ковмас паныдасьны сылы вӧвлӧм мужикыскӧд. «Мый нӧ ме нервничайта нинӧм абусьыс, — асьсӧ бурӧдіс Агния. — Колӧкӧ, Кузьма абу и гортас».
Агния Ивановна кӧть войдӧр и унаысь нин вуджлывліс тайӧ кузь вӧлӧксӧ, век жӧ войнад вӧлі кыдзкӧ шуштӧм. Туйыс буретш ӧні муніс вӧр пӧвстӧд. Веськыдвылас тыдалісны багатыр кодь ён козъяс, пашкыр шапкаа пожӧмъяс. Шуйгаладорас быдмисны байдӧг кодь еджыд кыдзьяс, вӧсньыдик бадьяс да мукӧд пӧлӧс пуяс, кодъясӧс пемыд вӧснаыс сьӧкыд вӧлі торйӧдны.
Чой паныд кайӧм бӧрын Онькова содтіс воськовсӧ.
Асъя тӧв вӧрӧшитіс шочиник юрси пратьяссӧ, чышъянлысь тугъяссӧ. Мыйкӧ дыра муныштӧм бӧрын паныдасис неыджыд ю. Тувсов ва ыджыд шумӧн исковтіс пос увті. Шор гурансянь ыркнитіс кӧдзыд асъя ру. Агния Ивановна матыстчис пос дорӧ. И сэки ю вылысь, бордйӧн швачӧдчигтыр, кыпӧдчис утка стая. Онькова быдсӧн дрӧгнитліс. Сійӧ важӧн нин эз аддзыв та мында уткасӧ. Уткаяс вылӧ видзӧдігӧн кытчӧкӧ крукасис кокыс и, ачыс эз тӧдлы, кыдзи уси пос вылӧ. Доймис пидзӧсыс. Мешӧкыс чорыда шнёпкысис, ӧта-мӧдыслы вежмӧн горзігтырйи уткаяс вӧчисны ыджыд кытш да лэбисны видзьяслань. Агния Ивановна кинас мыджсьӧмӧн кыпӧдчис, но мыйкӧ кутіс сяргыны сапӧг гӧлень кузяыс пос вылӧ.
— Ак, мешӧкӧй, тыдалӧ, потӧма! — повзис сійӧ.
Мешӧклӧн пыдӧсыс збыльысь вӧлі потӧма. Онькова копыртчис му бердӧ, ӧдйӧ заводитіс чукӧртны киссьӧм кӧйдыс тусьяссӧ, сэсся пӧрччис чышъянсӧ да мешӧксӧ гартыштіс сійӧн.
Кор став кӧйдыссӧ лои чукӧртӧма, ю весьтӧд писькӧдчис нин югыд рӧм, дженьыдик тувсов вой помасис. Агния Ивановна чышкыштіс пӧсялӧм чужӧмсӧ, ещӧ на видзӧдліс ас гӧгӧрыс, эз-ӧ кольны кытчӧкӧ кӧйдыс тусьяс, да мӧдӧдчис водзӧ.
Ловзис парма. Посньыдик лэбачьяс пукалісны пу вожъяс вылын да долыда сьылісны. Туйбокса бӧрӧздаясын ланьтлытӧг кваксісны лягушаяс. Югдӧм бӧрын мунны лои кокньыдджык, но сьӧкыд мешӧк дойдіс пельпомсӧ, а Почимӧдз вӧлі километр вит кымын на.
«Ачым вӧзйыси кӧйдыссӧ нуны, сідзкӧ, нинӧмла и няргыны» такӧдіс асьсӧ нывбаба.
Асъя шонді кыпӧдчис пыр вылӧджык и вылӧджык. Неылын тыдовтчисны нин паськыд муяс. Вежӧдыштӧм рудзӧг ӧзим ворсіс шонді водзын. «Воны жӧ, тыдалӧ, куті», — думыштіс сійӧ.
Час джын мысти Агния Ивановна пырис Почим сиктӧ. Пач трубаясысь пуркйис руд тшын. Сикт вӧлі шызьӧма нин асъя горӧн. Дзуртісны керка ӧдзӧсъяс. Ывла вылын котсісны чипанъяс, увтчисны понъяс. Колхознӧй пастук, кузь плетьӧн ӧвтчигтырйи, вӧтліс мӧсъясӧс вӧрӧ.
— Дедушка, кӧні нӧ тіян колхоз правлениеыд? — мудзӧм гӧлӧсӧн шыасис Онькова.
— Правление?.. Со веськыдвылас витӧд керкаыс, — плеть пунас индіс пастук.
Кымын матынджык кутіс лоны колхоз правление, сымын ёнджыка тіпкис сьӧлӧмыс. Оньковаӧс повзьӧдліс Кузьмакӧд аддзысьӧмыс. «Кыдзи паныдася сыкӧд? Сійӧ, кӧнкӧ, выль семьяад важӧн нин вунӧдіс менӧ. Куим челядь пӧ тай...»
Правление вӧлі ӧти судта пу керкаын. Вит ӧшинь видзӧдісны туйладорӧ. Агния Ивановна кежис сэтчӧ. Мудзӧм кокъясыс некыдз эз кӧсйыны кайны кильчӧ поскӧд. «Ок, кутшӧма мудзсьӧма», — косьмӧм пар дорсӧ нюлыштіс сійӧ да шуйга кинас таркнитіс ӧдзӧс вугйӧ.
— Коді сэні, пырӧй! — стен сайсянь кыліс ён мужскӧй гӧлӧс.
Агния Ивановна воськовтіс порог вомӧн. Гӧрд сатинӧн вевттьӧм пызан сайын пукаліс ар ветымына, ыджыд тушаа, сьӧд сатин дӧрӧма мужчина. Сійӧ лэптіс юрсӧ, видзӧдліс комнатаӧ пырысь нывбаба вылӧ, и чужӧмыс лои пызан дӧраыс кодь жӧ гӧрд.
— Агния, тэ? — дыр мысти юаліс сійӧ.
Тайӧ вӧлі Кузьма — Оньковалӧн вӧвлӧм верӧсыс. Гӧлӧсыс да видзӧдласыс сылӧн вӧліны пыр на сэтшӧмӧсь, кутшӧмӧн Агния Ивановна тӧдліс кызь во сайын.
— А тэ тільышт синъястӧ, видзӧдлы бурджыка. Гашкӧ, эн на вунӧд... — косакодь вочавидзис Онькова. А ачыс сулаліс порог дорын да эз тӧд, мый вӧчны. Сӧмын кыліс, кыдзи гораа да тэрыба йӧктіс сьӧлӧмыс. Руд синъясыс югнитлывлісны.
Агния быд ногыс старайтчис босьтны асьсӧ киӧ, но некыдз эз вермы. Сылы кажитчис, мый тайӧ ляпкыдик правлениеас сійӧ сулалӧ вель дыр нин.
Кузьма Кузьмич мыйлакӧ разис дӧрӧм кизьсӧ да пызан йӧрсьыс судзӧдіс папирос пачка.
— Кысянь нӧ? — ӧшиньлань бергӧдчӧмӧн куритчигтыр юаліс председатель.
— Кӧйдыс со вайи МТС-сянь...
— Тэ вайин?
Агния Ивановна сэк пельпом вывсьыс джоджӧ лэдзис мешӧк, питшӧгсьыс кыскис ичӧтик пакет да пуктіс пызан помӧ.
— Кӧйдыссьыс да письмӧсьыс гиж расписка. Роман Петрович тшӧктіс расписка босьтны.
Тӧдчӧ вӧлі, кыдзи письмӧсӧ лыддигӧн Мишаринлӧн тіралыштісны киясыс. Агния казяліс тайӧс да синъяссӧ вештіс бокӧ. Сійӧ эз вермы видзӧдны Кузьмалӧн ыджыд кияс вылӧ, кодъяс кутлісны ӧні мӧд нывбабаӧс. Медбӧрын председатель чеччис да петіс пызан сайысь.
— Подӧн вайин?
— Машинаыс жугалі вӧлӧкас. Козъя ёль дорын.
— Жугалі, и тэ мешӧксӧ кызь кык километр ас вылад кыскин?
— Да, — синсӧ лэптывтӧг сёрнитіс Онькова. — Висьтав телефон пыр Роман Петровичлы, медым шофёрыс дінӧ ыстас машина.
— Тӧді кӧ, ме эськӧ вӧлаӧс паныд ыстылі. Кыдзи нӧ татшӧм мешӧксӧ ас вылад? Эз-ӧ нин Роман Петрович прикажит подӧн нуны?
Агния Ивановна вылӧджык лэптіс юрсӧ, сэсся гораа вочавидзис:
— Эз... Некод меным эз сетлы татшӧм приказ.
— Аттьӧ тэныд, Агния, — мыйкӧ дыра чӧв олӧм бӧрын шуис председатель. — Ми ёна нин виччысим тайӧ сортӧвӧй кӧйдыссӧ.
Недыр кежлӧ комнатаын бара лолі чӧв-лӧнь.
— Кыдзи нин сэсся Аннушка олӧ? — ныв йывсьыс гарыштіс председатель, а ачыс бара гӧрдӧдіс.
— Нинӧмла тэныд юасьнысӧ.
— Кыдзи нӧ? Сійӧ жӧ менам ныв.
— Войдӧр колі ёнджыка интересуйтчыны.
— Мый нӧ вӧчан — ӧшыбка лои. Тэ прӧстит менӧ, Агния.
Агния Ивановналӧн плешыс лои чукырӧсьджык. Сійӧ зумыша видзӧдліс Кузьма Кузьмичлы синмас да сёрнисӧ бергӧдіс мӧдлаӧ.
— Ме тэрмася, — шыасис сійӧ. Меным ӧд гортӧдз на колӧ мунны, куим верст...
— Вӧв тшӧкта доддявны, вӧлӧн нуасны, — заводитліс Мишарин, но Онькова эз кут кывзыны.
— Оз ков. Подӧн нин кыдзкӧ воа.
— Пыр на лӧгалан ме вылӧ, Агния? — кыдз вермис меліаліс Кузьма Кузьмич. — Ӧнӧдз ме вылӧ ӧбида кутан?
— А тэ кыдзи думайтан? — гордӧя крапкӧбтіс Онькова.
Кӧйдыс ректӧм бӧрын председатель гижис расписка да мыччис сійӧс Агния Ивановналы.
— Ыджыдысь-ыджыд аттьӧ, Агния. Аттьӧ миян колхозникъяс нимсянь и месянь, — председатель кӧсйис кутыштлыны Оньковалысь кисӧ, но сійӧ крута бергӧдчис, зэлӧдыштіс чышъянсӧ да, кыв шутӧг, петіс посводзӧ.
Кузьма Кузьмич паськыда восьтіс ӧшиньсӧ. Сылы окота лои ещӧ ӧтчыдысь видзӧдлыны важ гӧтырыс вылӧ, чужӧм вывсьыс аддзыны тӧдса чертаяс, кодъясӧс Кузьма важӧн нин вунӧдліс. Но Агния Ивановна восьлаліс тэрыба, юрсӧ вылӧ лэптӧмӧн, весиг ни ӧтчыдысь эз бергӧдчыв бӧрвыв.


БАЯН

Репетиция дырйи жугалі клубса важиник баян, кодӧс уналаті нин вӧлі клеитӧма, дӧмлӧма. Колхознӧй бригадир Прошка доктор моз видлаліс-кывзіс сьӧкыда пошиктысь баянсӧ да ыджыда ышловзис:
— Эштіс олӧмыс матушкалӧн.
— И ремонтируйтны оз позь? — повзисны нывъяс.
— Карын, гашкӧ, вӧчасны, а менам оз артмы.
Клубса заведующӧй Надя Ульнырова тшӧкмунліс, сэсся скӧра тракнитіс вӧсньыдик кӧсанас. Кузьмӧсіник чужӧмыс, ичӧтик синъясыс лоины стрӧгӧсь.
— Ковмас вӧчны.
— Оз, мися, артмы.
— А тэ видлы.
— Весьшӧрӧ.
Та бӧрын Надя став лёксӧ лэдзис Прошка вылӧ:
— Позис жӧ ӧкуратнӧйджыка!..
— Кӧрт важмӧ, а тайӧ — инструмент... — дорйысис баянист.
— Лукич дедлӧн баяныд эм, — шыасис сельпоса счетовод Лида.
— Оз сет, — кинас ӧвтыштіс Прошка.
— Гашкӧ и сетас, — эз ӧвсьыны нывъяс.
Надялы сьӧлӧм вылас лои кокньыдджык.
— А мый, збыль кӧ ветлыны?
— Нинӧм оз артмы, — юрсӧ пыркӧдіс Прошка. — Он ӧмӧй тӧдӧй Лукичтӧ? Пань тыр ва оз сет...
Да, Лукичӧс, коді тыртіс нин сизимдасӧд арӧс, збыль сиктын лыддисны скуп мортӧн. Пырас сельпоӧ, кыйялас-видзӧдас тӧваръяс вылӧ, нёль-ӧ-витысь юалас донъяссӧ, и сӧмын сы бӧрын кыскас деньга папушасӧ.
Оліс Лукич сідз-тадз: эз лышкыда, но и эз гӧля. Некор оз норасьлыв тырмытӧмторъяс вылӧ. Весиг пӧрысьмӧм бӧрас, кор коли ӧтнас да уджавны лои сьӧкыд, ӧткажитчис колхозникъяс отсӧгысь.
Надя век жӧ решитіс видлыны ассьыс шудсӧ: мӧдӧдчис дед ордӧ.
— Ог ӧмӧй вермы вӧрзьӧдны сьӧлӧмсӧ?
— Ветлы, ветлы, — сераліс Прошка. — Ачыд аддзылан, кутшӧм сійӧ. Менам бабысь на скуп. Водзвыв висьтала: прӧста коктӧ песан.
Надя петіс клубысь. Кизьӧриник кымӧръяс тэрмасьтӧг шлывгисны сикт весьтӧд. Зумыштчӧм енэжсянь шочиника гылалісны гырысь зэр войтъяс. Ныв гоз-мӧдысь кыскыштіс васӧд сынӧдсӧ, ӧддзӧдіс шагсӧ. Сикт помасянінын сійӧ кежис вит ӧшиня ён керкаӧ. Пемыд посводзын кималасӧн корсис ӧдзӧссӧ. Таркнитіс ӧтчыд, мӧдысь... Некод эз шыась, кӧсйис нин бӧр мунны, но друг воссис ӧдзӧс да кодкӧ мурӧстіс:
— Цыц, шельмаяс!
Порог дорын сулаліс кузь дӧрӧма, шочиник тошка кӧмтӧм дед. Юрсӧ быттьӧ сылысь киськалӧмаӧсь пызьӧн, чужӧмас уна судта чукыръяс. Киас — ӧщӧпек.
— Чайті — челядь дӧзмӧдчӧны, — мыжапырысь шуис сійӧ.
— Чолӧм, Лукич, — керкаӧ воськовтіс ныв. — Эн тӧд? Тайӧ ме, клубса заведующӧй...
— А-а, — нюжӧдіс дед, сэсся пу крӧвать дорысь босьтіс улӧс. — Пуксьӧй, ошйысьӧй.
Надя лӧсьӧдыштіс лӧз макинтошсӧ, юрси пратьяссӧ дзебыштіс кашемир чышъян улас, видзӧдліс резинӧвӧй сапӧг вылас, абу-ӧ няйт, и сӧмын сы бӧрын шыасис:
— Ме ӧд мога, Лукич.
Дед быттьӧ эз кыв. Пызан йӧрсьыс кыскис табак кӧшель, заводитіс куритчыны.
— Час тшыналыштам да вӧлисти тӧлкуйтам.
— Отсав, Лукич. — Надзӧникӧн мӧдіс кевмысьны клубса заведующӧй.
— Он-ӧ нин артиставны кор? — нюммуніс старик. Кыдз шуасны кикимеритчыны...
Надя пуксис улӧс вылӧ.
— Баянным жугалі... Тэнад пӧ эм. Рыт кежлӧ кора.
Дед зумыштчис, кӧрыштіс нырсӧ.
— Пилӧн сійӧ, Митялӧн, — сьӧкыда ышловзис сійӧ. — Ачыс пӧгибнитіс, а баяныс ловъя. Ог сет!
Ӧти здук кежлӧ керкаын лолі шы ни тӧв. Лукич муніс кывтас, ведраысь гумовтіс ва да, вомсӧ тяпкӧдӧмӧн, тэрмасьтӧг дыр юис.
— Мынтыся ӧд, — сёрнисӧ водзӧ нуӧдіс Надя.
— Эн кор, ог сет, — ещӧ чорыдджыка шуис дед.
Надялӧн воши надеяыс.
— Ок-ок-ок. Гажӧдчан рытным ӧд торксяс...
— Меным кутшӧм мог сэтчӧдз, — нурбыльтіс Лукич да бара тапсьӧдіс ведра дінӧ. — Треска сёйи... юктӧдӧ, морыд!
«Ме баян йылысь, а сійӧ трескаӧн ошйысьӧ, быттьӧ ме нэмнас нин эг сёйлы сійӧс», — думсьыс кӧритіс старикӧс Надя, но век жӧ эз бӧрыньтчы: — Эн тай нӧ нинӧм висьтав, дедушка?
— Висьталі нин, роч аканьӧй. Гортын мед куйлӧ... Сёйны оз кор.
«Но и Плюшкин!» — старик вылӧ кӧдзыда бугжыльтліс клубса заведующӧй да лӧсьӧдчис петны.
А Лукич сулаліс пызан дорын да видзӧдіс стенын ӧшалысь вижӧдӧм фотокарточка вылӧ.
— Пиыд кӧ вӧлі ловъя, дерт жӧ, эз йӧрт, — ӧдзӧс вугйӧ кутчысис Надя. Кыдзи сӧмын эз кевмысь клубса заведующӧй, но Лукич вӧлі сирӧд мыр кодь чорыд.
— Тырмас! Тэ абу чиганка...
— Гортъяд пукты да сьӧрсьыд ну, — ӧдзӧссӧ крапкис ныв.
«Томиник, а ёсь пиня... — инас эз ӧшйы старик. — Дӧзмӧдіс трӧщӧпаыд. Сетан — ӧти лунӧн жугӧдласны. Митялӧн нинӧм оз коль...»
Лукич пыр на сулаліс пызан дорын, думайтіс пи йывсьыс, коді уна во нин куйліс тӧдтӧм муын.
Паччӧрын нёшмасис син пӧла еджыд кань да дугдывтӧг кургис. Ӧшинь стеклӧясӧ скӧра таркӧдчис арся зэр. Дед перйис вольпась увсьыс ыджыд ключ, восьтіс сундуксӧ, кодӧс важӧн эз восьтыв да дзӧрысь кияснас перйис тӧбӧм баянсӧ.
Кань дугдіс кургыны. Лукич сувтӧдіс баянсӧ пызан вылӧ, косіник чуньнас личкис клавишасӧ да паськӧдыштіс мексӧ. Баян кыпыда чилӧстіс. Дедлы син водзӧ сувтіс пиыс. Со Митя ичӧтик на: ислалӧ, ворсӧ, дӧзмӧдчӧ. Сизим арӧсӧн сійӧ первойысь муніс школаӧ. Дӧра сумкаа, ыджыд картуза. Дас кӧкъямыс арӧсӧдз Митя велӧдчис, сэсся кольччис уджавны колхозӧ. Рытъяснас ветлывліс клубӧ, гажӧдчис том йӧзкӧд. Митялӧн вӧлі важиник гудӧк. Война заводитчытӧдз тӧлысь-мӧд водзджык колхоз правление премируйтіс сійӧс выль баянӧн. Сэсянь уна нин визувтіс ва, а батьыс нинӧм абу вунӧдӧма. Ставсӧ помнитӧ. Сылы весиг кажитчӧ, мый сиктын пиыс вӧлі медся мича, медся авъя да ён.
Лукич гозъя нимкодясисны пинас, олісны, уджалісны шыч ни рач, некутшӧм шог эз тӧдлыны. Не война кӧ, эськӧ тадзи найӧ кургисны нэм чӧжыс.
Пӧгибнитіс Митя. Эз и удит пӧттӧдзыс гажӧдчыны. А баяныс уна-уна во нин куйлӧ сундук пыдӧсын. Быд пӧрйӧ, кор дедлы дум вылас усьліс пиыс, сійӧ восьтывліс сундуксӧ и дыр видзӧдліс баян вылас. Том йӧз унаысь корлісны ньӧбны баянсӧ, но старик эз сет.
Во джын сайын кувсис Лукичлӧн гӧтырыс. Ещӧ нин лои сьӧкыдджык, гажтӧмджык. Пӧрысьӧ-нэмӧ ӧтка олӧм — абу олӧм.
Лукич пукаліс пызан дорын да казьтыліс важсӧ, а син водзын сулаліс Надя Ульнырова.
«Прӧста ӧбидиті нывсӧ, — ышловзис старик. — Сетны колӧма: ӧти рытнад нинӧм эз ло. Мед гажӧдчисны да казьтылісны Митяӧс».
Дед кайис шоныд паччӧрӧ.
— Вешйышт, Василь, — каньлы шуис сійӧ да нюжӧдчис, медым небзьӧдны пӧрысь лы-сьӧмсӧ. — Эк, Василь, Василь, и мыйла тэ сэтшӧм мывкыдтӧм. Висьтав, сетны абу баянсӧ? Чӧв олан, трӧщӧпа?
А пель водзас быттьӧ кылӧ Надялӧн ёсь гӧлӧсыс: «Пиыд кӧ вӧлі ловъя, дерт жӧ, эз йӧрт». И збыль. Вермис ӧмӧй Митя ӧткажитны том йӧзлы. Сійӧ ӧд пыр старайтчыліс вӧчны йӧзлы буртор. Да и ачыс Лукич сэтшӧм. Нэмнас некодӧс эз дойдлы.
Воськов бӧрся воськов дед юр вежӧрын прӧйдитіс аслас олӧмыс. Со сійӧ добровольнӧ гижсьӧ Краснӧй Армияӧ, медым дорйыны выль олӧм. Куим во чӧж тышкасис фронт вылын. Тиф ни Юденичлӧн пуля эз вермыны чегны сійӧс. Эз кокньыдджык вӧв олӧмыс гражданскӧй война помасьӧм бӧрын. Уджавны ковмис ён вӧв моз, частӧ водлыны сорватӧг.
«Висьталан кӧ миян олӧм йылысь ӧні том йӧзлы, унаӧн оз и веритны. Быдторсӧ аддзылім».
Кор сиктын заводитісны котыртны колхоз, Лукич медводдза мортӧн гижсис ӧтувъя олӧмӧ. Сиктса йӧзкӧд ӧтвылысь сійӧ воысь воӧ ёнмӧдіс рӧднӧй колхоз. Вель уна премия сетлісны сылы аслас бур уджысь. Уна мелі кыв кывліс дед колхозникъяссянь.
«Да, став олӧмӧй менам йитчӧма колхозкӧд. Некор эг вӧчлы лёксӧ сиктса йӧзлы. Пыр восьлалі накӧд ӧти радын. А мый думайтасны ӧні ме йылысь колхозникъяс? Дерт, кӧнкӧ, кутасны вӧйпны».
Лукич видзӧдліс пиыс фотокарточка вылӧ и сылы кажитчис, мый весиг Митяыс дзоргӧ дивитана синъясӧн.
Дед дыр куйліс, сэсся сьӧкыда чеччис, пасьталіс медбур паськӧмсӧ, кагаӧс моз топӧдіс баянсӧ морӧс бердас да петіс пемыд ывлаӧ...
Надя Ульнырова Лукичлысь клубӧ пырӧмсӧ эз казяв. Ныв сьӧкыд сьӧлӧмӧн лӧсьӧдчис йӧзыслы юӧртны, мый танцы оз ло, но эз удит. Зина пӧдругаыс нетшыштіс сійӧс платтьӧ соскӧдыс да висьталіс, мый Лукич ачыс вайӧма баянсӧ.
— Збыль? — ыпмуні чужӧмыс Надялӧн. Щӧка улас бара мыччысьліс гуран.
— Ага... Лок кӧть видзӧдлы.
Сценасайса ичӧтик комнатаын сулаліс Лукич, вышивайтӧм дӧрӧма, кӧрӧм коска пальтоа. Ӧти киас кутіс баян, мӧдас — важиник картуз.
— Молодеч, дедушка! — радысла горӧдіс Надя да чуп окыштіс пӧльлысь уна чукыръясӧн зэвтӧм плешсӧ.
— Коркӧ молодеч вӧлі да воз сёйис, — шочиник пиньяссӧ мыччӧдліс старик.
Надя кватитіс баянсӧ да кӧсйис тӧвзьыны залӧ.
— Надзӧнджык, — ӧлӧдіс Лукич. — Абу ӧд сёй гырнич. Ворсыштӧй, и бӧр нуа.
Баяныс вуджис нин колхознӧй бригадир киӧ. Прошка чунь помъяснас видлалыштіс кизьяссӧ, лӧсьӧдіс кӧвсӧ, заводитіс ворсны.
Джодж шӧрӧ петісны медводдза параяс, сэсся танцуйтысьяслӧн лыдыс содіс и содіс...
Лукич первойысь на пырис выль клубӧ да вель дыр ас кежас шензис: «Видзӧдтӧ, кутшӧм кыпыд да гажа. Дивъя том йӧзлы тані гажӧдчыны». Дум вылас уси аслас бурлачитан кадыс, кор найӧ чукӧртчылісны Ворчун Пеклалӧн керкаӧ, дон пыдди Пеклалы гортсаясысь гусьӧн вайлывлісны карасин, сёян-юан. Мый нӧ керан, сэки сэтшӧм вӧлі кадыс.
Лукич мудзис сулавнысӧ, пуксис Прошкакӧд орччӧн да гудӧкасьысь кӧ крутджыка паськӧдіс мексӧ, тувкывліс сылы бокас:
— Эн ышнясь, он вурун лет. Абу ӧд баяныс аслад.
Вальс бӧрын заводитісны ворсны гажа кадриль. Том йӧзкӧд радын ӧні йӧктісны и уска мужчинаяс, и олӧма нывбабаяс, кодъяслӧн важӧн нин помасис медводдза радейтчӧм. Муртса на пуксялісны йӧктысьяс, кодкӧ бара горӧдіс, кылӧ:
— Нолтӧ, «Камаринскӧй» заводитлы.
Прошкаӧс ёна тшӧктыны оз ков. Джодж шӧрӧ петісны медся збодер йӧктысьяс. Зымнитісны кокъяснас, лэптыштісны вечикъяссӧ. И заводитчис...
Дед дзоргис гӧрдӧдӧм чужӧма йӧктысьяс вылӧ, кань моз куньтыраліс синъяссӧ. Быдӧнӧс сійӧ тӧдӧ. Ставыс ас йӧз. Видзӧдлас удала йӧктысь зонъяс вылӧ да пыр и дум вылас усьӧ радейтана пиыс. Сійӧ быттьӧ тшӧтш гажӧдчӧ тані. Старик радліс, мый пиыслӧн баяныс вермӧ гажӧдны сы мында йӧзӧс.
«Айда, бур йӧз! Кужӧны кӧ уджавны, кужӧны и гажӧдчыны», — нимкодясис дедлӧн сьӧлӧмыс.
Важӧн нин коли кык час. Надя полігтыр видзӧдлывлӧ дед вылӧ, кабралӧ гӧрд лентаӧн кӧрталӧм кӧсасӧ. Нывъяс кевмӧны, мед дырджык пукаліс Лукич.
А дед пукаліс и пукаліс. Коркӧ сэсся и сійӧ чеччис; веськӧдіс коссӧ да улӧдз копыртчыліс йӧзлы:
— Пасибӧ ставныдлы. Ме тшӧтш гажӧдчышті тіянкӧд.
— Аслыд пасибӧ, дедусь, — шуис Надя, босьтіс Прошка ордысь баянсӧ да заводитіс гартны ной шалльӧн.
Дед видзӧдліс малязіяс моз ызгысь том йӧз вылӧ да ӧвтыштіс кинас.
— Баянсӧ коля...
Надя шензяна синъясӧн видзӧдліс сы вылӧ.
— Колхоз премируйтліс менсьым Митяӧс тайӧ баяннас. А ӧні мед сійӧ гажӧдӧ тіянӧс.
— Айда, дед! — горӧдіс Прошка и топыда кутыштліс пӧрысь колхозникӧс.
Лукич чукырӧсь кияснас малыштіс баянсӧ, быттьӧ прӧщайтчис сыкӧд, сэсся гораа содтіс:
— Гажӧдчӧй, бур войтыр. Гажӧдчӧй да казьтылӧй менсьым дона пиӧс, Митяӧс.


ВИТЯ — ИЧӦТ ПИ

Сьӧдвад лесопунктса механик Василий Иванович Андреев оліс Вадор сиктын, лесопунктсянь куим километра сайын. Тані сылӧн вӧлі неыджыд керка, кодӧс стрӧитліс война помасьӧм бӧрын нин. Сылӧн гӧтырыс — Анна Николаевна, ар нелямын вита, кузиник тушаа, косіник чужӧма, дзормыштӧм юрсиа нывбаба, уджаліс совхозын дояркаӧн.
Удж помасьӧм бӧрын Василий Иванович восьлавліс гортас паськыд вӧрса туйӧд, кӧні сылы вӧлі тӧдса быд мыльк, быд гуран.
Андреевъяслӧн керкаыс кӧть и сулаліс торйӧн, сикт помас, татчӧ зэв тшӧкыда волывлісны челядь. Анна сьӧлӧмсяньыс радейтіс посниясӧс. Челядь волывлісны медсясӧ сэки, кор эз вӧв Анналӧн верӧсыс.
Мыйла челядь полісны Василийысь, гӧтырыс некыдз эз вермы гӧгӧрвоны. Сійӧ вӧлі ыджыд тушаа, паськыд пельпомъяса. Сёрнитны радейтліс этша. Ветлӧдліс тэрмасьтӧг, ӧтарӧ-мӧдарӧ катласигтыр. Гӧлӧсыс сылӧн ас кодьыс жӧ ён. Ранитчӧм шуйга синмас новліс сьӧд кӧртӧд, мыйысь видзӧдласыс сылӧн кажитчис зумышӧн, стрӧгӧн. Татшӧм видзӧдлассьыс, гашкӧ, и медсясӧ полісны челядь.
— Мед кӧть челядьыскӧд меліалыштін, а то полӧны найӧ тэысь, — некымынысь нин шуліс сылы гӧтырыс.
— Мый нӧ повныс. Абу ӧд ме ош, — коса вочавидзліс Василий. — Висьталін жӧ, полӧны пӧ...
Андреев гозъя ӧтлаын олісны кызь куим во, но налӧн вӧлі сӧмын ӧти пи Витя, кудриа юрсиа, тупыль кодь кыз детинка. Ассьыс писӧ Василий Иванович некор эз балуйтлы. Сыкӧд вӧлі сэтшӧм жӧ стрӧг, кыдзи гӧтырыскӧд. Вит арӧссянь нин велӧдіс Витяӧс кокньыдик уджъясӧ, кӧть и мамыслы вӧлі вывті жаль кесйӧдлыны ӧти пиӧс. Кор Витялы тыри сизим арӧс, сійӧ сьӧкыда висьмис, а дас ӧтиӧд луннас кувсис.
Витяӧс дзебӧм бӧрын Василий Иванович пыр жӧ муніс вӧрӧ и гортас воис сӧмын сизим лун мысти. Вӧйӧм син гуранъяс сертиыс гӧтырыс гӧгӧрвоис, кутшӧм сьӧкыд сьӧлӧм вылас верӧсыслы.
Ӧтчыд казяліс Анна, кыдзи Василий перйис шкапысь Витялысь карточкасӧ да унаысь окыштіс сійӧс. Анна гусьӧникӧн видзӧдіс верӧсыс вылӧ, а мӧдыс сулаліс да чышкаліс синъяссӧ.
Мам сьӧлӧмын рана дыр на эз бурд, а Василий Ивановичӧс сьӧкыд вӧлі гӧгӧрвоны, мый йылысь сійӧ мӧвпалӧ. Анналы мукӧд дырйиыс кажитчыліс, мый верӧсыс дзикӧдз нин вунӧдіс пи йывсьыс. «Мужикъясыдлӧн абу сьӧлӧм, а кӧрт», — видчис сійӧ ас кежас.
Анна чеччиг и водіг пыр казьтыліс ассьыс ӧтка писӧ, коді некор нин сэсся сійӧс оз шу мамукӧн. Челядьӧс ӧні сійӧ радейтіс ещӧ на ёнджыка. Натӧг ӧти лун эз вермы овны.
— Донукъясӧй, кутшӧм ті бурӧсь да мичаӧсь, — тшӧкыда шулывліс сійӧ челядь вылӧ видзӧдіг. — Вӧлі кӧ менам Витенька, тіянкӧд жӧ котраліс. Ок-ок, абу тай шудыд вӧлӧма. Кынӧмӧй пӧт и юр сюянін эм, а челядьтӧг олӧм — коньӧр олӧм.
Кадыс муніс. Колины вояс, а Андреев гозъя пыр на олісны ас кежас. Мукӧд дырйи Василий кажитчис варовджыкӧн, и Анна пырджык зілис сёрнитны ӧтитор йылысь: кыдзи эськӧ босьтны кодлыськӧ кага да быдтыны Витя пыдди.
— Ассьыным кӧ эгӧ кужӧй видзны, йӧзыд коді сетас. Дитяыд ӧд абу кычипи, быдӧнлӧн дона, — дӧзмӧмпырысь вочавидзліс Василий, и сёрни пыр жӧ орлі.
Колян во Анна ветліс гӧститны вокыс ордӧ. Гортас бӧрсӧ локтігӧн аскӧдыс вайӧдіс дас ӧти арӧса Динаӧс, вокыслысь нывсӧ.
— Нылӧс со тэныд вайи, — порог дорсянь на шыасис Анна, а аслас сьӧлӧмыс мыйлакӧ поліс. «Видчыны кӧ кутас верӧсӧй, ӧд сылы немтор эг висьтав».
Но Василий ни ӧти лёк кыв эз шу. Весиг ачыс Диналы узьлыны вӧчис пу крӧвать, а мӧд луннас гӧтырыслы сетіс деньга нывкалы паськӧм ньӧбӧм вылӧ.
Анна лои помтӧм рад: налӧн эм нывка. Но рӧкыд вылӧ регыд Дина кутіс гажтӧмтчыны бать-мамсьыс да чой-вокъяссьыс. Быд ногыс зілисны гажӧдны сійӧс, но немтор эз вермыны вӧчны. А толысь мысти нывкаӧс бӧр ковмис нуны гортас.
Бара шогӧдіс Аннаӧс, а Василий Дина мунӧм бӧрын лои ещӧ зумышджык. Чеччӧмсӧ да водӧмсӧ сӧмын и гӧтырыс аддзывліс сылысь. Кӧні ветлӧ, мый вӧчӧ — висьталас ӧмӧй. Варовджык лолӧ сӧмын сэк, кор стопка вина юас. Войнас ымзӧ, бергалӧ, а кутшӧм шог мучитӧ сійӧс — эн юась, дӧзмас сӧмын.

* * *

Гожся рыт. Ыджыд лов шыӧн лолаліс ывла. Пуяс копрасисны, шаркӧдчисны коръяснас. Банйӧм рытъя кыа некымынысь петкӧдчыліс оръясьӧм кымӧр пластъяс костӧд да дыр кежлӧ кытчӧкӧ воши.
Василий Иванович мукӧд лунъяс серти гортас талун воис водзджык. Анна буретш пукаліс кильчӧ помас да дӧмис дӧрӧмсӧ совхознӧй пастук пилысь. Ар сизима детинка сулаліс трусик кежсьыс, мыжа морт моз видзӧдіс кок улас.
Механикӧс казялӧм бӧрын детинка кӧсйис пышйыны, но Василий Иванович кутіс сійӧс плеть вороп кодь вӧсни киӧдыс.
— Эн пов, — кыз гӧлӧсӧн мурӧстіс сійӧ да сьӧкыда пуксис кильчӧ пос вылӧ. — Небось, пу вылӧ кавшасьлін.
— Вот и эг. Петялысь кӧть юав.
— Потшӧс вомӧн вуджигӧн соссӧ косялӧма, — шуыштіс верӧсыслы Аняа да бергӧдчыліс детинкалань. — Мамӧ пӧ нӧйтас. Ковмас мездыны «кавалер» мортӧс.
Кисьмӧм сэтӧр тусь кодь сьӧд синъяснас детинка гусьӧникӧн видзӧдлывліс Василийлы стрӧг чужӧмас. Мӧдыс казяліс тайӧс да скупа нюмъёвтіс.
— Мый тэнад нимыд?
— Коля, — вочавидзис детинка да бӧрыньтчыштіс.
— О, тэ тай, зонмӧ, кӧчлӧн друг: немторсьыс полан.
Василий Иванович гач зепсьыс кыскис табак кӧшель да пондіс куритчыны. Табак тшын гартчигтырйи кайис вывлань. А зонпоснияс гусьӧникӧн сералісны Коляӧс.
— Кутад кӧ серавны друг вылад, менам и петшӧр эм, — ӧлӧдіс найӧс Василий. — Цыц, вильышпозъяс.
Тшӧкмунісны-ланьтісны челядь, зумыштчисны гожъялӧм чужӧмъясыс.
Детинкаяслы Анна сетіс морт ӧти кампетӧн, колльӧдіс найӧс ӧшинь улӧдзыс, а сэсся пуксис верӧсыскӧд орччӧн да меліа шыасис:
— Талун тай тэ водз воин.
— Аски муна районӧ, соборуйтны корӧны. Вывті нин тшӧкыда кутісны больгыны.
— Дыр ветлан?
— Ог на тӧд. Сессия вылӧ на лоӧ кольччывны дай. Лун куим-нёльыд прӧйдитас.
Мӧд луннас Василий Иванович вӧлі нин райцентрын. Райисполкомын висьталісны, мый делегатъяс эз на чукӧрмыны, и сӧвещанньӧ воссяс сӧмын аски рытъявылыс.
Андреев восьлаліс сикт кузя. Колӧ вӧлі пыравны магазинъясӧ, мыйсюрӧ ньӧбны. Поводдяыс сулаліс мича. Небыдик шоныд тӧв котраліс чужӧм кузя. Шонді югӧръяс малалісны керка вевтъяс, забор пӧвъяс, сьӧдасьӧм тротуаръяс.
Универмагысь петӧм бӧрын Василий мӧдӧдчис гӧстиничаӧ. Эз на удит мунны километр джын, кыдзи кык судта пу керка бокысь аддзис челядьӧс. Ӧтияс на пӧвстысь вӧліны посньыдикӧсь, мукӧдъяс — гырысьджыкӧсь. Челядь ворсісны сэтшӧм гажаа, весиг ветлысь-мунысьяс шензисны на вылӧ.
Андреев син бӧжнас видзӧдліс ӧграда сайӧ и содтіс шагсӧ. Но сэки буретш сійӧс казяліс ар куима детинка, коді мукӧд челядьяссьыс сулаліс торйӧн. Детинка котӧртіс ӧграда дорӧ да вӧсньыдик гӧлӧсӧн горӧдіс:
— Папа!
Василий Иванович шай-паймуні. Кокъясыс быттьӧ слабитісны. А детинка пыр на вӧччис сы бӧрся да ӧвтчис ичӧтик кияснас.
— Папа! Менам папа! — тэрыба горзіс сійӧ.
— Но, мокасьтӧ, тайӧ менӧ кӧ тадзи ыдждӧдлӧ-а...
Андреев сувтіс. Ӧграда сайын, дзик сыкӧд паныд, сулаліс кудриа юрсиа, кызіник детинка. Ки-кокыс гожъялӧма. Гӧгрӧс синъясыс сылӧн сатшкысисны Василийлы чукыртчӧм чужӧмас.
— Тэ менам папа? Да? — зэв збыльысь сёрнитіс детинка.
— Абу... Ме тӧдтӧм дядя, — кыдз позьӧ небыда вочавидзис Андреев, а ачыс мыйлакӧ лэччис пидзӧс вылас да тупкыштіс кинас ранитчӧм синсӧ.
Василий Иванович вель дыр видзӧдіс детинка вылӧ. Сылы весиг кажитчис, мый тайӧ «карапузыс» зэв ёна мунӧ пиыс вылӧ. «Дзик Витяным кодь, тушанас сӧмын ичӧтджык, — думайтіс сійӧ. — Вермас жӧ лоны татшӧмтор. Вот дивӧыд. Анналы эськӧ петкӧдлыны». И сэн жӧ дум вылас усьлі аслас пиыс.
Детинка чангыльтчыштӧм нырсӧ сюйис забор костӧ, сэсся гораа юаліс:
— А кодлӧн тэ папа?
— Ме... ме... — джӧмдіс механик и эз тӧд, мый вочавидзны. — Ме некодлӧн абу папа... Но кыдз тэныд тӧлкуйтны, дона пи?
— А вот и ылӧдчан. Тӧда, менӧ корсян. И тётя Клава висьталіс, регыд пӧ папыд тэ дорӧ воас. А мыйла нӧ эськӧ ӧні шуин дона пиӧн?
— Дона пи и эм да... — эз сюрны мукӧд пӧлӧс кывъясыс Андреевлы. Сэсся сійӧ малыштіс детинаӧс юрӧдыс да содтіс: — Вот сідз, ичӧт пи...
Детина эскана синъясӧн видзӧдліс паськыд пельпомъяса дядьӧ вылӧ, сэсся тэрыба котӧртіс ворсысьяс дінӧ.
Андреев дыркодь сулаліс ӧтнас: сылы окота на вӧлі сёрнитыштны тайӧ варов детинкаыскӧд.
Войнас Андреев некыдз эз вермы унмовсьны. То номъяс дзизгӧны пель водзас, то байкӧвӧй эшкын гильӧдӧ. Сійӧ унаысь чеччыліс крӧвать вывсьыс. Юрас бергалісны уна сикас думъяс. Син водзас мыччысьліс пиыслӧн чужӧмыс. «Ловъя кӧ вӧлі, бурлак эськӧ. Эсійӧ детинка мозыс жӧ котраліс-ворсіс. Водз тэ эновтін миянӧс, Витюк. Кыз му улын куйлан».
И сэн жӧ быттьӧ кыліс кудриа юрсиа детинкаыслысь гӧлӧссӧ: «Папа! Менам папа!»
— Папаӧн менӧ шуӧ. Гӧгӧрвоӧ, трустыд, мый бать сылы колӧ.
Асъявылыс механик сӧмын унмовсис. Вӧтнас аддзыліс весиг детдомса детинкаӧс. Восьлалӧ быттьӧ сыкӧд сикт кузя и став йӧзыс видзӧдӧны на вылӧ.
Аскинас Андреев завтракайтіс водз. Этша узьӧмысла жувгис юрыс. Быд лун уджавны велалӧм мортлы прӧста олігӧн кадыс муніс надзӧн. Сійӧ эз тӧд, мый кутас вӧчны та кузя луннас.
Лун шӧр гӧгӧрын Василий Ивановичлы бара дум вылас уси детдомса детинка. «Ки тыр кампет кӧть нуа сылы гӧснеч пыдди. Вывті нин тӧлка да мелі сійӧ».
Час мысти механик сулаліс нин кык судта пу керка дорын. Челядь бара ворсісны паськыд ӧшинь улын. Василий Иванович матыстчис забор дорӧ да кутіс видзӧдны ворсысьяс вылӧ.
Челядь унджыкыс вӧліны ӧткодь паськӧмаӧсь, и на пиысь Андреев некыдз эз аддзы ассьыс ичӧтик «другсӧ».
«Нимсӧ весиг вунӧді юавны тӧрыт. Кысь нӧ татысь сійӧс аддзан», — видіс асьсӧ Андреев. Сійӧ кӧсйис нин бӧр мунны, но льӧм пу сайсянь кодкӧ горӧдіс:
— Папа! Локтін? Ур-а-а! — ыджыд гӧлӧсӧн горӧдіс детинка.
Тайӧ вӧлі тӧрытъя детинкаыд. Синъясыс сылӧн долыда югъялісны. Юрыс кажитчис ещӧ на кудриаджык.
— Гӧснеч тэд вайи, — зепсьыс кампет перйиг, шуис механик. — На, чӧсмась, да дядясӧ эн вунӧд.
Детинка нюжӧдіс кисӧ да пыр жӧ босьтіс.
— Пасибӧ, — кыдзкӧ аслыс ног небыда вочавидзис сійӧ. И тайӧ «пасибӧ» кывсьыс Андреевлы лои шоныдджык морӧс пытшкас.
— Мый тэнад нимыд?
— Витя!
— Витя? — кӧть и зэв бура кыліс, мыйлакӧ мӧд пӧв юаліс Андреев. — Но и но... Витя сідзкӧ. Збыль али мый?
— Да... Витя Сорокин. Менам и друг эм Коля Сизов. Талун сійӧ висьӧ, а то петкӧдлі эськӧ.
Тайӧ кывъяс бӧртиыс механиклӧн бара петіс нюмыс.
— Ӧнісянь кӧ друг эм, тайӧ бур. Другтӧг некыдз оз позь. Но котӧрт, сідзкӧ, ворсны, кӧнкӧ, окота.
Витя котӧртіс челядь дінӧ да заводитіс юклыны гӧснечсӧ. «Тӧварышъяссӧ оз удзӧд. Таысь прамӧй морт быдмас», — думыштіс Андреев. Сэсся детинка дыр мыйкӧ висьталіс челядьлы да вӧсньыдик чуньнас унаысь индыліс забор сайӧ, кӧні сулаліс Андреев.
Забор дорӧ матыстчис лым кодь еджыд халата олӧма нывбаба. Сійӧ казяліс тӧдтӧм мужчинаӧс да пыр жӧ сувтіс.
— Гражданин, кодӧскӧ видлыны воид?
— Эг... Ме сідз... Тӧрыт тӧдмаси ӧти детинкакӧд, Витя Сорокинӧн висьтасис.
— А, Витя... Молодеч сійӧ миян. Сӧмын вот... — Сідзи и эз удит помавныс, сы дорӧ котӧртіс Витя да радпырысь юӧртіс.
— Тётя Клава, а ме дорӧ со папа воис. Тэ ӧд висьталін, воас пӧ коркӧ. Вот и воис. Папа меным со кампет вайис. Да ӧд, папа?
Нывбаба да Василий Иванович видзӧдлісны ӧта-мӧд вылас.
— Мун кампеттӧ пукты тумбочкаад, а сэсся бӧр локтан, — ыстіс детинкаӧс нывбаба.
— А папа оз мун?
— Ог, ог. Да тэ эн пов, ог, мися, мун.
Кор Витялӧн юрыс воши ӧдзӧс сайӧ, нывбаба ыджыда ышловзис.
— Мамыс Витялӧн кувсис, а батьыс эновтіс сійӧс.
— Со ӧд кутшӧм батьяс эмӧсь, — скӧраліс механик.
Василий Иванович кӧть эз радейтлы лишнӧй сёрнитны, но тайӧ пӧрйӧ вель унатор юасис Витя йылысь. Да и ас йывсьыс мыйсюрӧ висьталіс тайӧ олӧма нывбабаыслы, коді висьтасис детдомса заведующӧйӧн. Юӧртіс и сы йылысь, кутшӧма гӧтырыслы колӧ челядь.
— Тіян местаын кӧ, ме Витя Сорокинӧс пи пыдди босьті.
— А сетанныд?
— Бур семья кӧ тіян, сетам, — и детдомса заведующӧй дыр висьталіс Андреевлы, кутшӧм документъяс колӧны Витяӧс пи пыдди босьтӧм вылӧ. — Ми, дерт, челядьӧс видзам ог лёка, но быдӧнлы колӧ бать-мам. Ачыд тай аддзылін...
Кудриа юрсиа детинка дыр кутіс ас дінас Василий Ивановичӧс. Нинӧм мӧдтор оз кӧсйы кывзыны: «Папа дай ставыс».
Рытнас воссис вӧр лэдзысьяслӧн сӧвещанньӧ. Сійӧ муніс кык лун чӧж. Василий Иванович прӧст кадӧ волывліс детскӧй домӧ.
Ичӧтик Витя сэтшӧма велаліс тайӧ ён тэчаса мужичӧй дорас, мый некыдз оз лэдз «батьсӧ» ас дінсьыс.
«Со сійӧ кутшӧма радейтӧ менӧ, а гӧтырӧй шуӧ, челядь пӧ полӧны меысь. Жаль, мый Анна абу тані».
Кор Андреев мӧдӧдчас мунны, детинка шогпырысь юавліс:
— Аски волан ме дінӧ, папа?
— Вола, Витенька, вола. Кыдзи нӧ...
«А мый, збыль кӧ босьтны сійӧс пи вылӧ? — думайтіс Василий Иванович гӧстиничаӧ локтӧм мысти. — Гӧтырӧй зэв рад лоӧ». И сэк жӧ дум вылас уси, кыдзи колян во Аннаыс вайліс вокыслысь нывсӧ, кодӧс гажтӧмтчӧмысла бӧр лои нуны гортас. «Челядьтӧгыс нин олам. На бӧрся ӧд кутшӧм ыджыд дӧзьӧр колӧ. Вермас и гажтӧмтчыны. Да и ме абу мукӧд батьяс кодь мелі».
Аскинас Василий Иванович эз нин кӧсйы ветлыны Витя дінӧ, но ачыс эз казяв, кыдзи кокъясыс вайӧдісны сійӧс детдом дорӧ. «Медбӧръяысь видзӧдла Витя вылӧ. Кӧнкӧ, сійӧ виччысьӧ нин менӧ», — ӧградаті пыриг думыштіс сійӧ.
Витя збыльысь виччысис нин. Сійӧ долыда уськӧдчис Василий Ивановичлы паныд да ичӧтик кияснас кутчысис сьылі гӧгӧрыс.
— Папа, ой, тошкыд кутшӧма гильӧдчӧ. Ёна жӧ бур тэ, папук.
— Бур, Витенька, бур, — синсӧ лапйӧдліс Андреев. Витя кыскис сійӧс садйӧ. Мӧдыс кыв шутӧг вӧтчис детинка бӧрся. Кыкнанныс вӧліны шудаӧсь. Челядь завидьпырысь видзӧдлывлісны асланыс тӧварыш вылӧ, коді весиг воськов эз вешйыв «бать» дінсьыс.
— Ті тай «ая-пиа» бара нин ӧтлаынӧсь, — шыасис детдомса заведующӧй да мыччис Василий Ивановичлы ассьыс небыдик кисӧ.
— Кыдзи нӧ.
— Клавдия Ивановна, папа сэсся менӧ некор оз коль? — шыасис Витя.
— Ассьыс юав, Витенька.
Витя уськӧдчис «батьыслы» паныд и топыда шымыртіс сійӧс. Василий Иванович кыліс, кыдзи морӧс бердас топӧдчис детинка. Тайӧ здукас сылы кажитчис, мый кутлӧ ассьыс писӧ, кодӧс некор оз вермы вунӧдны.
— Папа, а тэ змей кужан вӧчны? Ыджыдӧс?
— Кужа. Аски жӧ вӧча. И медся мича чачасӧ ньӧба. Тугъя кампет вая.
Клавдия Ивановна видзӧдіс тайӧ шуда «ая-пиа» вылас да тшӧтш сьӧлӧмсяньыс радліс.

* * *

Вӧлі нин ӧкмыс час рыт. Сикт вочасӧн лӧнис. Восьса ӧшинь пыр пӧльыштіс кокньыдик тӧв. Гӧрд сорса петук ыджыд шыӧн лэбзис аслас узянінӧ. Руд пон, град бӧрӧздаӧд чеччаліг, котӧртіс кильчӧлань, быттьӧ кӧсйис висьтавны кӧзяйкаыслы кутшӧмкӧ бур юӧр.
Пон некымынысь долыда лявкнитіс. Тадзи сійӧ увтчылӧ сӧмын тӧдсаясӧс аддзӧм бӧрын. Виччысьтӧг таркнитісны кильчӧ ӧдзӧсӧ. Анналӧн долыда кутіс тіпкыны сьӧлӧмыс. «Василий, буракӧ, локтӧ». Кӧмтӧгыс петіс посводзӧ. Гольснитіс кильчӧ калич, гурйыв воссис ӧдзӧс. Пос вылын тыдовтчис верӧсыслӧн ён тушаыс. Ӧти киас сійӧ кутіс ар куима детинкаӧс, мӧдас — вель ыджыд чемодан. Василий Ивановичлӧн чужӧм вылас ворсӧдчис долыд нюм, веськыд синмыс тырӧма шудӧн.
— Кыкӧн воим! — трубаысь моз кыліс кыз гӧлӧс.
Гӧтырыс нинӧм эз гӧгӧрво. Сійӧ чуймӧмпырысь видзӧдіс то верӧсыс вылӧ, то детинка вылӧ. Вӧтын моз ставыс вӧлі.
— Тайӧ мама? — вӧсньыдик чуньнас Анна вылӧ индіс Витя.
— Да, тайӧ мама, — вашъяліс Василий. — А ме коді?
— Папа! Папа! — лэптыштіс юрсӧ Витя да кутіс Андреевӧс сьылі гӧгӧрыс.
— Кылан, Анна, Витялӧн тэ мам, а ме бать. Со пи тэныд вайи, любит да быдты.
Анналы пыр жӧ ставыс лои гӧгӧрвоана. А детинка чургӧдіс нин кияссӧ, медым кутыштлыны ассьыс выль мамсӧ.
Нывбабалӧн косіник чужӧм кузяыс радысла тюрӧбтіс синва войт, синъясыс кутісны видзӧдны ещӧ на меліджыка.
— Донаӧй! Кыдзи нӧ тэнӧ шуӧны?
— Витя Андреев, — збоя вочавидзис детинка.
Анна видзӧдліс верӧсыс вылӧ, детинка вылӧ, сэсся паськыда нюмдіс.
Василий Иванович гораа серӧктіс да окыштіс Витяӧс.
— Вернӧ висьталан, дона пиӧй. Талунсянь тэ Витя Андреев. А Сорокин Витяыс коді?
— Ме, — зэв збыльысь висьталіс детинка.
— А Витя Андреевыс коді?
— Ме.
— Сідзкӧ, миян кык Витя?
— Кык.
— Гашкӧ, абу кык, а ӧти? — вывлань качӧдліс дзикӧдз ышмӧм детинкаӧс. — Тэ ӧд миян ӧти пи, дзик ӧти пи.
— Ӧти, — кӧк моз шыасис Витя.
Детинка мӧдіс ветлыны киысь киӧ, кутліс то батьсӧ, то мамсӧ. Анна сэтшӧма радліс, эз тӧд, мый вӧчны, мый шуны. Медбӧрын гӧгӧрвоис жӧ юавны верӧсыслысь:
— Энӧ ӧмӧй машинаӧн локтӧй?
— Паракодӧн локтім. Машинанад ӧд зӧркӧдіс эськӧ ичӧт писӧ.
Сэсся дыр висьталіс, кыдзи райцентрын аддзысис Витякӧд, детдомса заведующӧйкӧд. Кутшӧм унаысь ковмис пыравны райисполкомӧ, медым детинкаӧс босьтны пи пыдди.
Регыд Витя унмовсис Анна ки вылын.
— Ой, кутшӧма мудзӧма дитяыс!..
Витя водӧм бӧрын Анна дыр на чӧв пукаліс вольпась помас да видзӧдіс узьысь детинка вылӧ. Медбӧрын шыасис верӧсыс дінӧ:
— Тӧдан мый, Вася? Тайӧ дзик миян Витя кодь.
— Сійӧн и медсясӧ ме босьті. Вывті нин варов. Кор аддзи детдомсьыс, сьӧлӧмӧс вӧрзьӧдіс. Быд лун волывлі сы дінӧ.
— Нырыс дзик пинымлӧн кодь, и синъясыс...
— Нырыс и вомыс ме кодь, быттьӧ ляскӧмаӧсь, — шмонитіс Василий. — Мед сӧмын ӧдйӧджык быдмас.
Гӧтырыс ышловзис, сэсся сувтіс детина дорӧ да, кияссӧ кресталӧмӧн, дыр сулаліс ӧти местаын.
Керкаын вель дыр пукаліс шы ни тӧв. Василий кыскис зепсьыс табак кӧшель, кӧсйис куритчыны, но син улас уси Витя и пыр жӧ бӧр дзебис куритчанторсӧ.
Войвывса гожся вой эз кӧсйы пемдыны. Андреев гозъя петісны кильчӧ пос вылас, пуксисны орччӧн да тадзи, коді тӧдас, мый дыра пукалісны.
Керкасянь, восьса ӧдзӧс пыр, кыліс ичӧтик мортлӧн узьӧм шы.



«АРТИСТЪЯС»

Кузь лун чӧж камӧдчис-вӧчасис Митя Коснырев. Чинталіс пӧвъяс, стружитіс, тувъясис. Артмис зэв мича сквореч поз. Рытъявылыс нин ӧшӧдіс сійӧс керка бокын сулалысь джуджыд кыдз вылӧ. Лэччис пу вылысь да дыр на гонняліс аслас вӧчӧмтор вылӧ. «Мед эськӧ скворечьяс ӧдйӧджык воисны, а то он и тӧдлы найӧ позйӧ пышкайяс овмӧдчасны. Найӧ ӧд оз тӧдны, кодлы ме вӧчи тайӧ скворечниксӧ. Киӧй со весиг гаддяліс».
Коли некымын лун. Ывлаыс шондӧдіс. Кузь лун чӧж ызгисны шоръяс, вой кежлас сӧмын найӧ тупкылісны вомнысӧ.
Митя быд асыв петаліс кыдз пу дорӧ. Дыр чатрасис скворечник вылӧ, но сэні некод эз кыв.
«Оз ӧмӧй нӧ аддзыны? — майшасис детина.
Ӧти асылӧ Митяӧс чуксаліс батьыс ёна водзджык:
— Мый нӧ узян, мастерӧвӧй морт? Ӧшинь улад со «артистъяс» гӧлӧс быртӧдзыс нин сьылісны.
— Мыйсяма «артистъяс» Эн вай ылӧдлы.
— А тэ чеччы да видзӧдлы. Ме налысь сьылӧм-гажӧдчӧмсӧ быдса час нин кывза. Лӧсьыда, моръясыд, ливкйӧдлӧны.
Батьыс восьтіс ӧшиньсӧ, и Митя зэв бура кыліс лунвылысь воӧм лэбачьяслысь сьылӧмсӧ.
Котӧрӧн локтіс ӧшинь дорӧ, видзӧдліс кыдз вылӧ и радысла мӧдіс кутлыны батьсӧ.
— Скворечьяс! Ура! А ме вӧлі пола, мися оз, гашкӧ, аддзыны меӧн ӧшӧдӧм скворечниксӧ.
— Аддзӧмаӧсь на тай со.
Сьӧд гӧна, виж ныра сквореч гозъя пыр жӧ босьтчисны удж бердӧ. Жбыркнитласны-лэбзьыласны кытчӧкӧ, ваясны вомас гӧн либӧ кос турун. И пыр жӧ вайӧмторсӧ пыртасны позъяс. Уджыштасны мыйкӧ дыра, сэсся ӧта-мӧд вежмӧн сьылыштасны. Лунтыр кӧть кывзы налысь мыла гӧлӧссӧ, майбыр он дӧзмы.
Бур, мый Митя эз дышӧдчы да ас кадӧ вӧчис скворечьяслы юр сюянін. Ӧні найӧ водзӧссӧ арӧдз кутасны гажӧдны Митяӧс.


АТТЬӦАЛАНА КЫВ

Арся поводдяыд ылӧдчысь морт кодь жӧ: то шонді регыдик кежлӧ мыччысьлас, то вильыш тӧв ассьыс вынсӧ петкӧдлас. Зэрмас кӧ нин, кыдзи ярмӧм вӧв, регыдӧн оз сувт. Лунтыр вермас бӧрдны, тырмӧ тай, майбырлӧн, синваыс.
Зэра поводдя дырйиыд бурджык вӧрӧ не петны. Лёкмас кӧ поводдяыс, ӧдйӧджык дзебсьы вӧралан керкаӧ либӧ пушкыраджык пу улӧ. А то кӧтасян юр вывсяньыд кок улӧдзыд, медся бур плащ оз отсав. Вӧр пӧвстӧд кыссигӧн быд пу тэнӧ кутас мыськавны-кӧтӧдны.
Буретш ӧти татшӧм арся лунӧ понкӧд ме вӧралі гортсянь вель ылын. Эз на вӧв и ӧбедайтан кад, кыдзи букшасьысь енэжсянь мӧдісны войтавны кӧдзыд зэр войтъяс. Вочасӧн зэрыс ӧддзис и ӧддзис, быттьӧ думнас кӧсйис тешитчыны миян вылын. Пон котӧртыштас мыйкӧ мында, сэсся сувтыштлас да пыркнитас ас вывсьыс васӧ. Буракӧ, зэрыс оз и ёна сійӧс дӧзмӧд.
Меным тай дзик сё мат: кӧтасис плащӧй и гачӧй, сьӧктаммис мышкын ӧшалысь нопйӧй. Вӧр керкаӧдз тасянь зэв ылын, гортӧ лэччан туйыс ещӧ на кузьджык.
— Эк, Рекс, Рекс... Талун кӧ гортын пукалім, бурджык эськӧ вӧлі, — сёрниті ме понкӧд.
Недыр мысти паныдасис векньыдик шор. Ваыс сэні сэтшӧм сӧстӧм, быд из тыдалӧ. Шорсянь неылын кык ньыв пу сулалӧ. Кызӧсь, джуджыдӧсь. Пуяслӧн лапъясыс сэтшӧм сукӧсь, зэр войт весиг на пыр оз прӧйдит.
Эг чайт, мый татшӧм бур патера виччысьтӧг сюрас. И кос пес пу улас тыдалӧ, бипур позьӧ вӧчны. А кӧні би, сэні и шоныд. Паськӧмӧс позяс косьтыны, зэрыслысь дугдӧмсӧ виччысьны, сёйны и шойччыштны. Мый нӧ таысь бурыс пикӧ воӧм мортлы?
Овмӧдчи вӧр керкаын моз бура. Небыд лыс лапъясысь вӧчи вольпась. Бипур ӧзті, чӧскыд ключ ваысь чай пузьӧді.
Пу улын кыдзи лэб улын: зэр ни тӧв оз дӧзмӧдчыны. Пукав да сӧмын вуграв. Кӧтасьӧм паськӧмысь пуркйӧ ру. Шоныдыс весиг сьӧлӧмӧдз писькӧдчӧ. Понйӧй со нюжӧдчӧма пу бокӧ, синъяссӧ весиг куньӧма, узьӧ, тыдалӧ. Эз ӧд этша котрав асывсяньыс.
Зэр сідзи и эз лӧнь, шлявгӧ и шлявгӧ. Ковмис узьмӧдчыны ньыв пу улын. Юрлӧс пыдди пукті мешӧкӧс, плащӧн шебраси. Лӧсьыд, быттьӧ гортса крӧвать вылын узян, а он кӧнкӧ вӧрын, пу улын. Бипур дінсянь онялӧ шоныд. Яра ломтысьӧ кос пес, кодӧс абу на удитӧма кӧтӧдны зэрыс.
Вочасӧн мӧдіс пемдыны. Букшасьысь енэжыс лои ещӧ на сьӧдджык. Пон лэптыліс юрсӧ, кывзыштіс мыйкӧ, сэсся бӧр крукыльтчис ме бокӧ.
Арся войыд тай кузь. Бокъяс доймытӧдз куйлі, пӧттӧдз узи, унаысь шыблавлі бипур вылӧ рытсяньыс на чукӧртлӧм пес, а пыр на оз югды.
Ывлаын оз нин зэр. Кузятӧ бӧрдігӧн, тыдалӧ, кымӧръясыслӧн косьмис синваыс. Зэр пыдди ӧні вынйӧра тӧв пушкис. Тӧлыс вӧлі сэтшӧм вына, весиг ньыв пу, код бокын вӧлі менам вольпасьӧй, дугдывтӧг катласис ӧтарӧ-мӧдарӧ, инас эз ӧшйы.
Кор дзикӧдз югдіс, ми понкӧд сёйыштім, сэсся заводитім лӧсьӧдчыны бара петны туйӧ, гежмавны паськыд парма кузя.
Кусӧді бипур, коді войбыд миянӧс шонтіс, ӧшӧді пищальӧс пельпом вылӧ. Понйӧй пыр жӧ котӧртіс вӧрӧ. Тӧдӧ, майбыр, ассьыс уджсӧ. А ме вель дыр на эг вермы эновтны орччӧн сулалысь кык ньыв пу. Кыдзи эськӧ коллялі кузь арся войсӧ, эз кӧ найӧ паныдасьны тайӧ варов шор дорас? Найӧ со видзисны вӧралысьӧс зэрысь и тӧлысь, узьтӧдісны асланыс пушкыра лапъяс улас.
Кыдзи нӧ та бӧрын пуясыслы аттьӧалана кыв он шу, сьӧлӧм бердад бур казьтылӧм на йылысь он коль?



БЫДМӦНЫ ПЕЛЫСЬЯС

Уна жӧ таво пелысьыд! Кутшӧм ӧшинь улӧ он видзӧдлы, кӧні быдмӧ тайӧ пуыс, быдлаын чим гӧрд вотӧсъяс ӧшалӧны. Пелысь розъяс сэтшӧм чукӧраӧсь, пуыслысь вӧсньыдик вожъяссӧ весиг личкӧмаӧсь.
Кор пелысьяс вылысь гылалісны коръясыс, найӧ пондісны тыдавны ещӧ на ылӧдзджык.
Вӧрын оз быд во артмыв пелысьыд, но таво и сэні пӧткаяслы позьӧ быд лун гӧститны. Шор бокъясын сы мында пелысьыс, сувт кӧть да дыр любуйтчы.
Вель тшӧкыда нин усьлывлӧ лым. Войяснас кынмавлӧ, лунъяснас кӧдзыд зэр дӧзмӧдчӧ. Кольӧ ещӧ вежон кык-куим, и бара тӧв заводитчас. Но пелысь розъяс дыр на пондасны ӧшавны пуяс вылын, гажӧдны ветлысь-мунысьясӧс, вежнысӧ петкӧдлыны челядьлысь, кокньыдика качайтчыны, кор кыпӧдчылас тӧв.
Кынмавлӧм бӧрын пелысьыд лоӧ ёна чӧскыдджык, варенньӧ кӧть сыысь пу, кӧть сідзи сёй.
Мекӧд орчча керкаын радейтӧны тайӧ вӧсни кока быдмӧгсӧ. Ӧшинь улас, гашкӧ, кызь пелысь пу быдмӧ. Васька дядь на найӧс садитліс во дас сайын. Пуяссӧ садитысьыс абу нин ловъя, но ас йывсьыс колис бур казьтылӧм.
Тайӧ аслыссяма мича пуяссӧ радейтам ог сӧмын ми, найӧ мусаӧсь да коланаӧсь и лэбачьяслы, весиг ошлы. Вотӧстӧм воясӧ Мишка Топтыгин вель тшӧкыда матыстчылӧ пелысь пуяс дорӧ, ёсь гыжъяснас нетшкӧ налысь розъяссӧ. Век нин вӧлӧга, и горшыд веськалӧ, и чӧскыд, и нуръясьыштны сюрӧ. И таръяслы да сьӧлаяслы пелысьыд зэв нимкодь. Пуксьы пу вылас да сӧмын кокась, ёна оз ков корсьысьны, орчча и дась сёяныс.
Пелысьтӧ, дерт, медся ёна радейтӧны пелыськайяс, кодъяс войвылӧ волӧны лунвылысь, уна тысяча километр сайысь. Лэбӧны саридзьяс, пармаяс вомӧн, медым быдтыны тані пиянсӧ.
Пелысь, лежнӧг, тусяпу вотӧсъяс зэв мусаӧсь и юрсиакайяслы. Тайӧ лэбачыс зэв ёна мунӧ кеня вылӧ: небыд гӧна, ыджданас кеня кодь кымын жӧ.
Юрсиакайлӧн юр вылас чурвидзӧны кузь гӧнъяс, бӧжыс дженьыдик, бордъясыс да голя улыс сьӧдӧсь.
Октябрын, кор поводдяыс кӧдздӧдас, тайӧ лэбачьясыс виччысьтӧг воӧны карӧ. Мӧдасны лэбавны гырысь чукӧръясӧн. Аддзасны пелысь пуяс, пуксяласны сэтчӧ и здукӧн куштасны найӧс.
На волӧм бӧрын пелысьлӧн кольӧны сӧмын тыртӧм вожъясыс.
Пируйтасны вежон-мӧд пелысь пуяс вылын, сэсся лэбзясны водзӧ.
Пелыся воясӧ тайӧ лунвывса гӧсьтъяссӧ позьӧ татысь аддзывны весиг ноябр тӧлысьын. Оз тэрмасьны мунны. Да и кытчӧ тэрмасьны, кор сёяныс сюрӧ татысь?
Тайӧ лэбачьясыс вӧчӧны и буртор: пелысь вотӧссӧ нёнялӧны, а вотӧс пытшкӧссьыс кӧйдыссӧ бӧр шыблалӧны му вылас. А кӧйдыссьыс выль пелысь пуяс быдмӧны. Му вылас лоӧ ещӧ на гажаджык да мичаджык.



БЫДӦНЛЫ АСЛЫС КАД

— Пӧльӧ, кор нӧ муяс вылысь став лымйыс сылас? Окота нин веж турун вывті ветлӧдлыштны, — юасьӧ сизим арӧса Тамара дедыслысь.
— Быдӧнлы аслыс кад, — вочавидзис еджыд тошка пӧль. — Чеччан ӧти асылӧ и лымйыс оз ло.
— Пӧльӧ, а мыйла сы дыра пуяс вылын веж коръясыс оз мыччысьны? — бара юасьӧ Тамара. — Кутшӧм эськӧ мичаӧсь сэки пуясыс лоины.
— Быдӧнлы аслыс кад, — нурбыльтіс пӧльыс да видзӧдліс ывлаӧ. — Оз нин ковмы дыр виччысьны. Кузь тӧвсӧ бара на со чужъялім. Гажа тулыс ӧшиньӧ кутіс таркӧдчыны.
— Кор нин шоръясыс мӧдасны ызгыны-визувтны? Меным окота пароход лэдзны, медым ылӧдз-ылӧдз кывтас. Пароход вылас и аканьӧс пуксьӧда, меным сійӧ оз нин ков. Гашкӧ, шорыс оз и мӧд визувтны да?..
— Быдӧнлы аслыс кад. Быд тулыс на шорыс визувтліс, визувтны мӧдас и таво. Да, да...
— А мыйла скворецъясыс ӧнӧдз эз воны шоныд муысь, кодъяс кольӧм во миян садйӧ позъявлісны? Колӧкӧ, эз во сьӧлӧм выланыс скворечникным да мӧдлаӧ позъялісны.
— Сьӧд ракаяс воисны нин вель важӧн. Воасны и скворецъяс. Быдӧнлы аслыс кад.
— Мыйла нӧ, эськӧ сы дыра ю вывсьыс йиыс оз кылав? Меным теплоходӧн окота гуляйтны, — эз сетчы Тамара.
А дедыс бара, кылӧ, шуис сійӧ жӧ кывъяссӧ:
— Быдӧнлы аслыс кад. Быд тулыс на кылавліс йиыд, кылалас и таво. Непременнӧ кылалас.
— Нинӧм тэ он тӧд, пӧльӧ. Ылӧдлан сӧмын менӧ, — дӧзмис нывка дедыс вылӧ да юр вывтіыс шебрасис эшкынӧн.
Ун йывсьыс кыліс, кыдзи войнас кодкӧ дугдывтӧг сяркӧдчис кӧрт листъясӧн вевттьӧм керка вевт вылын. Асывнас чеччис да чуймис: пӧшти став лымйыс сылӧма, мыччысьӧмаӧсь град йӧръяс. Керкабердса град бӧрӧздаӧд ызгӧмӧн визувтіс гудыр шор. Дедыс пукалӧ ӧшинь дорын да нимкодясьӧ ловзьӧм ывла вывнас.
Тамара босьтіс пароход, кодӧс сылы вӧчис дедыс, пуксьӧдіс сэтчӧ ичӧтик аканьсӧ и йӧткыштіс шор шӧрӧ. Визув ва пароходсӧ да аканьсӧ ӧти здукӧн шелӧдіс-нуис водзӧ.
Эз на удит Тамара пырны гортас, кыдзи кыдз пу вылысь аддзис скворец гозъяӧс. Мудзӧмаӧсь кӧть кузь туй вуджигас, пыр жӧ заводитісны кыпыда сьывны.
— Ай да, донукъяс! Ай да, мусаяс! Локтінныд... А менам сэтшӧма нин бырис тіянысь гажӧй, — сёрнитіс нывка сьӧд лэбачьяскӧд.
Колис ещӧ кымынкӧ лун, Эжва да Сыктыв юясысь кылаліс став йиыс. Юяс кузя бара кутісны ветлӧдлыны ӧтарӧ-мӧдарӧ теплоходъяс, катеръяс.
Сэсся пасьтӧм пуяс вылын мыччысисны посньыдик веж коръяс.
— Со ӧд менам пӧльӧй кутшӧм сюсь да гӧгӧрвоысь. Ставыс лоис сы ног, — дивуйтчис ас кежас Тамара. — Кымынысь тай висьтавліс, быдӧнлы пӧ аслыс кад. Сідзи и лоис. Оз, пӧльӧй, вӧлӧмкӧ, оз пӧръясь.


ВАДОРӦДЗЫД АБУ И ЫЛЫН

Ичӧтик Ӧнюш радейтӧ кывзыны батьыслысь да ыджыд вокыслысь вадор йылысь висьтъяссӧ. Гожся рытъясӧ кыкнанныс шатинъясӧн да мыш нопъясӧн тшӧкыда лэччывлӧны Эжва дорӧ. Кайлывлӧны коркӧ сёр асывнас нин. Ньылӧдӧмаӧсь, но шуда чужӧмаӧсь. А мыш нопъясас тырыс сын, ёкыш да ляпа. Ӧнюшлӧн юалӧм вылӧ пыр и заводитӧны висьтасьны, кытысь да мыйта чери найӧ кыйӧмаӧсь, кутшӧм ыджыд ёді мынӧма вугырысь, батьыслысь шатинсӧ муртса абу чегӧма. А Ӧнюш вом паськӧдӧмӧн кывзӧ мужичӧйяслысь висьтасьӧмъяссӧ да бӧрдӧм гӧлӧсӧн шыӧдчӧ батьыс дінӧ:
— Батьӧ, босьтлы тшӧтш менӧ вадорад. Ме тіян моз жӧ кӧсъя вуграсьыштны.
— Тэ ӧд ичӧт на, — серамсорӧн вочавидзӧ сылы ыджыд вокыс. — Ном-гебйыс вируляӧдз курччалас.
— А ме наысь ог пов. Рос босьта да кута ӧвтчыны, — збоя шуӧ Ӧнюш.
Батьыс чӧв олыштӧ да Ӧнюшӧс юрӧдыс малалігмоз мургыльтӧ:
— Часлы, быдмыштан да вӧлисти.
— Ме ӧд ыджыд нин, — оз сетчы Ӧнюш.
Батьыс да ыджыд вокыс сӧмын серӧктӧны зонкалӧн кывъяс вылӧ. А Ӧнюшлы бӧрдмӧн забеднӧ. Сэтшӧм окота сылы вадорас ветлыны. Сійӧ оз на тӧд, мый сэтшӧм вадорыс да буретш тайӧ гуся да тӧдтӧм кывйыс нӧшта нин кыскӧ ас дорас.
Медбӧрын Ӧнюш шуис аслыс ӧтнаслы воӧдчыны вадорас да ставсӧ бура тӧдмавны. Мӧд лунас батьыс да ыджыд вокыс мунісны картупель му мудйыны. А мамыс кутіс ноксьыны плита пач дорын, пажын лӧсьӧдны аслас уджалысьяслы. Сэккості Ӧнюш сандалиасис да керка ӧдзӧссӧ восьтігӧн нин горӧдіс мамыслы:
— Мамук, ме петала горт дорӧ ворсыштны.
— Ылӧ эн мун, эн вош кытчӧкӧ, — стрӧга шуис мамыс.
Ӧнюш довкнитіс юрнас да котӧртіс ывлаӧ. Вадорад сійӧ некор на эз вӧвлы да тӧдіс сӧмын неыджыд пожӧма яг пӧлӧн сэтчӧ нуӧдысь туйсӧ, коді вочасӧн лэччис увлань. Ӧнюш тэрмасьӧмӧн петіс керка ӧграда сайӧ да ӧдйӧ кутіс котӧртны вадорлань нуӧдысь туй кузяыс. Сійӧ поліс, мый мамыс аддзас сылысь пышйӧмсӧ да пондас вӧтчыны. Но мӧдыс, тыдалӧ, ылаліс пач дінас да эз и тӧдлы, кыдзи Ӧнюш кытчӧкӧ вошис.
А Ӧнюш сэккості котӧртіс нин яг пӧлӧн. Сійӧс зэв ёна шензьӧдісны ягын быдмысь гырысь пожӧмъясыс, кодъяслӧн йывъясыс енэжӧдзыс вӧлі нюжӧдчӧмаӧсь. А на весьтын скӧрысь кравзісны сьӧд ракаяс, быттьӧ зілисны повзьӧдны Ӧнюшӧс. Но Ӧнюшыд наысь эз повзьы. Да и татшӧм шондіа луннас кодысь повнысӧ вӧлі. Друг Ӧнюшлӧн кок улысь вирдыштіс пашкыр бӧжа гӧрд ур да чипсігтырйи кутіс кайны кузь пожӧм вылӧ. Ӧнюш весиг чермунліс. А сэсся гӧгӧрвоис, мый урыд сыысь повзис да чепӧсйис пу йылӧ. Ӧнюш весиг серӧктіс. Сэтшӧма сылы воис сьӧлӧм вылас визув гӧрд урыд.
— Эн пов, эн пов! Ме тэныд нинӧм лёксӧ ог вӧч, — горӧдіс Ӧнюш урлы да котӧртіс водзӧ.
А туйыс сэккості лэччис увлань да вайӧдіс паськыд шор дорӧ, кодлӧн берегъяс пӧлӧн быдмисны пашкыр бадьяс. А на коласын чипсісны мича гӧлӧсъясӧн посньыдик лэбачьяс.
— Но и но, — шензьӧмпырысь шуис аслыс Ӧнюш, — кыдзи нӧ тайӧ шорсӧ вуджа. Верстьӧясыдлы лӧсьыд. Найӧ джуджыд гӧленя сапӧгаӧсь. А ме сандалитӧ кӧтӧда да мамӧ таысь пинялас.
Друг зонкалы син улас усисны неылын куйлысь пӧвторъяс. Зонка дыр эз мӧвпав. Ышкиг-пушкигтырйи кутіс кыскавны найӧс да тэчны шор вомӧн. Тӧкӧтьӧӧн и артмис поскыд. Ӧнюш ӧдйӧджык вуджис пос вомӧныс да котӧртіс неылын вугралысь веретялань. Сійӧ эз тӧд, тайӧ-ӧ туйыс нуӧдӧ вадорланьыс. Но сэсся мукӧд туйыс тані эз вӧв. Сідзкӧ зонка мунӧ стӧча.
А гӧгӧр вӧлі сэтшӧм гажа. Ытшкытӧм на видзьяс вылын гӧгралісны юрсигусьяс, чеччалісны чиркъяс. Гажаа сьылісны лэбачьяс. Кӧнкӧ герчнитлывліс утка-мам. Вылі енэжын павъяліс кань-варыш. Кыйӧдіс аслыс нуръясянтор. И сэтшӧм лӧсьыд вӧлі Ӧнюшлы сьӧлӧм вылас. Ӧд регыд сійӧ аслас синъясӧн медводдзаысь аддзылас вадорсӧ.
Но козъя-пожӧма веретяӧ воӧм бӧрын Ӧнюш бара падмис. Сы водзын туйыс вожаліс. Ӧтиыс нуӧдіс веретя пӧлӧн асыввывлань. А мӧдыс юковтіс веретясӧ да котӧртіс лунвывлань.
— Дерт жӧ, тайӧ туйыс и нуӧдӧ вадорланьыд, — шуис аслыс гусьӧн Ӧнюш да мӧдӧдчис сэті. 
Сідзи и вӧлӧма. Здук-мӧд мысти веретясӧ вуджӧм бӧрын тыдовтчис вадорса лыаыс, а сы сайын лӧзалысь паськыд Эжва юыс. Ӧнюш гораа горӧдіс да котӧрӧн уськӧдчис водзлань. И со нин сійӧ восьлалӧ доналӧм вадорса лыа вомӧн, а сы весьтын гораа горзігтырйи гӧгралӧны каляяс. Ӧнюш оз видзӧд на вылӧ. Сійӧ шензьӧмпырысь дзоргӧ паськыд ю вылӧ, кодӧс эз на аддзыв аслас олӧм чӧжыс. Бура и котраліс Ӧнюш вадор берегӧд. Повзьӧдліс арпиянӧс. Ачыс эз тӧдлы, кыдзи кӧтасисны сылӧн сандалиясыс. Тайӧ кадас весиг вунӧдліс, мый гортас сійӧс, дерт жӧ, важӧн нин воштісны да уськӧдчисны корсьны.
Сэсся коркӧ век жӧ мудзис да дышиника мӧдӧдчис гортланьыс. Зонкалӧн сьӧлӧм вылас вӧлі деливӧ. Кыдзи ӧні сійӧс паныдаласны мамыс да батьыс? Дерт жӧ, пиняласны да сэсся горт дорысь ылӧ оз нин кутны лэдзлывлыны. Мӧвпалӧ тадзи майшасьӧмпырысь Ӧнюш, а кокъясыс ӧдва-ӧдва восьлалӧны гортланьыс. Ак, эськӧ, кытчӧкӧ кӧ позис дзебсьыштны, мед грӧзыс бокиті прӧйдитіс. Сӧмын на мӧвпыштіс та йылысь шор дорӧ воигӧн, а сылы паныд бадь кустъяс сайсянь мыччысисны батьыс да ыджыд вокыс.
— Ме сідзи и тӧді, мый тэ вадорӧ котӧртін, — дӧзмӧмпырысь шуис батьыс. — А мамыд весьӧпӧрӧма. Муртса оз бӧрд. Мыйла нӧ тадзи юасьтӧг мунін?
— Ме ӧд шулі нин тіянлы, мый ыджыд нин да позьӧ тіянкӧд вадорад ветлӧдлыны, — асьсӧ дорйӧм могысь вочавидзис Ӧнюш. — Со и аддзылі вадортӧ. И абу нин сійӧ сэтшӧм ылын вӧлӧма.
Батьыс Ӧнюшлӧн кывъяс вылӧ эз дӧзмы. Гӧгӧрвоис, мый пинялӧмнад да нӧйтӧмнад нинӧм бурсӧ он вай. Бур кӧть, мый нинӧм абу лоӧма пиыскӧд.
— Мый сэсся тэкӧд вӧчан, ковмас та бӧрын вадорад босьтлывлыны, — нурбыльтіс ыджыд морт.
А ыджыд вокыс малыштіс Ӧнюшӧс юрӧдыс да серӧктіс:
— Ак тэ!
Мамыс эськӧ дузмунліс жӧ Ӧнюш вылӧ. Шуис, мед мӧдысь тадз оз вӧч. Но лӧньӧдіс асьсӧ сійӧн, мый ставыс бура помасис.
А Ӧнюш сэтшӧма мудзӧма, мый регыд мысти и унмовсис. И вӧтасьӧ сійӧ гажа вӧт, кыдзи батьыскӧд да ыджыд вокыскӧд восьлалӧ вадорлань. А сэсся на моз жӧ заводитӧ вуграсьны. И сюрӧны зонкалы гырысь черияс. Вӧталӧ Ӧнюш тайӧ вӧтсӧ, а сылӧн чужӧмыс тырӧма гажа нюмӧн.


ВАЖ ПОТАН

Важ потан уна во нин куйлӧ пыді посводз пельӧсын. Гортса кӧзяйка, пӧрысь Ельӧ, корсюрӧ матыстчывлӧ сы дінӧ идрасигмоз. Гусьӧник мӧвпыштлӧ, гашкӧ пӧ, кад нин шыбитны сійӧс. Но та бӧрын пыр жӧ вомалӧ асьсӧ. Мый нӧ пӧ мекӧд лои пӧрысьӧ-нэмӧ. Ӧд сы мында кыпыд казьтылӧм йитчӧма тайӧ важ потаныскӧд.
Да и ачыс важ потаныс кӧзяйкаыслӧн сы дінӧ матыстчӧм бӧрын быттьӧ ловзьывлӧ ловнас. Сідзи и кажитчӧ сылы, мый пӧрысь Ельӧ бара кӧсйӧ пыртны потансӧ кыпыд да югыд лунвыв жырйӧ, ӧшӧдны пӧтӧлӧкӧ тувъялӧм лайкан вылӧ. Но потан дінын недыр сулалыштӧм бӧрын, ачыс аскӧдыс негораа сёрнитігмоз кӧзяйкаыс бӧр пырӧ керкаӧ. И бара потан кольӧ ас кежысь шог мӧвпъясӧн. Оз нин, тыдалӧ, сійӧ некодлы ков тайӧ керкаас.
А коркӧ потан вӧлі Ельӧлӧн да Ӧнисьлӧн керкаын медыджыд донаторйӧн. Сӧмын на кодкӧ налӧн ыджыдджык быдтасыс пиысь гораа пондас варовитны, бать-мам пыр и шӧпнитасны: эн пӧ садьмӧд потанын узьысьсӧ. Уна во сайын зарни киясӧн вӧчӧм потанӧс медводдзаысь пыртісны сэки том на Ельӧлӧн да Ӧнисьлӧн керкаӧ, ӧшӧдісны лайкан вылӧ. А сэсся Ельӧ ньӧжйӧник водтӧдіс потанас ассьыс медводдза кагасӧ да кутіс видзчысьӧмӧн качайтны. Ичӧтик лёльӧ пыр жӧ унмовсис. Сыкӧд тшӧтш унмовсис и потаныс.
Кутшӧмкӧ кад мысти сійӧс садьмӧдіс кагалӧн гораа бӧрдӧмыс. Тшыгъялӧма коньӧрушкоыд. Ельӧ пыр жӧ босьтіс ичӧтикӧс потанысь, сюйис сылы вомас ассьыс нёньсӧ. Мӧдыс ымзігтырйи горша кутас нёнясьны. А сэсся мамыс бӧр водтӧдліс кагаӧс потанӧ да кутас ньӧжйӧник качайтны. И бара сійӧ унмовсис. Весиг войнас потанын куйлысь кага некымынысь садьмывліс. То бара нин тшыгъялӧма. То оз кӧсйы куйлыны кӧтасьӧм рузум вылын. Мамыс вольсавліс выль рузум, нёньӧдліс ичӧтӧс да бара водтӧдліс потанӧ. Тадзи потанлы лун ни вой эз вӧв узьӧм ни олӧм. Пыр ковмис лайканлӧн негораа дзуртӧм шы улӧ качайтны ичӧтӧс. Но та вылӧ видзӧдтӧг ачыс потан оліс долыд олӧмӧн. Эз вӧв гажтӧм сылы ичӧт кагакӧд ӧтвылысь олігӧн.
Сэсся кор потанын куйлысь неуна быдмыштіс, мамыс кутіс унмовськӧдлыны сійӧс аслас негораа сьылӧм улӧ. То пондас вомгорулас нюжйӧдлыны «Шыр кывтӧ-катӧ катша кӧя пыжӧн...» То панас мыйкӧ ас кежысь лӧсьӧдӧмтор «Узь, менам донаӧй, узь, менам мусаӧй...» Видзӧдан да кагаыд бара нин унмовсьӧма. А сыкӧд тшӧтш вугралӧ и потан. И сьӧлӧм серти сылы семьяын татшӧм олӧмыс.
Но вочасӧн потанын куйлысь быдмыштіс да кутіс нин котравны. Сэки потантӧ петкӧдісны пыді посводзӧ. И сэтшӧм шог лои сылы, мый коркӧ сэтшӧма колысь друг эз кут ковны Ельӧлӧн да Ӧнисьлӧн семьялы. Ӧні семьялӧн став олӧмыс прӧйдитіс сыысь бокиті. И потан шогпырысь мӧвпавлывліс сэки, мый збыльысь тай воӧ кад, кор он кут ковны некодлы. Вермас ӧмӧй лоны таысь омӧльыс свет вылас.
Код тӧдас, дыр-ӧ тадзи мӧвпаліс пыді посводз пельӧсын куйлысь потан. Но друг ӧти шондіа лунӧ сійӧс бара пыртісны югыд да кыпыд жырйӧ, бӧр ӧшӧдісны лайкан вылӧ. Видзӧдӧ ас гӧгӧрыс потан да шензьыны оз вермы. Сы гӧгӧр котралӧ ыджыд кодь нин зонка. А сылӧн мамыс нёньӧдӧ мӧд ичӧтик лёльӧӧс, кодӧс сэсся ньӧжйӧник водтӧдӧ потанӧ. И бара потан долыдпырысь качайтчӧ ичӧт кагакӧд тшӧтш. Вошисны сылӧн коркӧя шог мӧвпъясыс. Ӧд сійӧ выльысь ковмис кыпыд жырйын олысьяслы. Сідзкӧ ставыс на бур. Тайӧ пӧрйӧ эз нин сӧмын мамыс качайтлы потансӧ. Но тшӧкыда сылы отсасьліс и ичӧтик зонка, коді мелі синъясӧн видзӧдлывліс потанын куйлысь вылӧ да зілис ас ногӧн гажӧдыштны сійӧс. А мӧдыс синсӧ эз вештыв ыджыдджык вок вывсьыс да мыйкӧ гораа тёльгис-висьталіс сылы. И кыкнанныслы таысь вӧлі зэв нимкодь.
— Со и тэнад ворсысь ёрт регыд лоас, — шуис сэки ыджыдджыкыслы мамыс.
Потанын куйлысь тӧдлытӧг быдмис. И бара воис сійӧ кадыс, кор потанӧс петкӧдісны пыді посводзӧ. Тайӧ пӧрйӧ сійӧ эз нин вӧв сэтшӧм зумыш. Век жӧ эскис, мый ковмас на керкаын олысьяслы. Бара на Ельӧлӧн да Ӧнисьлӧн семьяын чужас выль кага. Збыльысь, сідзи и лои. Потанӧс выльысь овмӧдісны кыпыд жырйӧ. И тадзи унаысь на вӧвлі. Быдмисны керкаын олысьяс. Бать-мамлӧн ыджыд нин арлыда челядьыс дӧзьӧритісны ичӧтъясӧс. Вочасӧн пӧрысьмисны и Ельӧ да Ӧнись. Пӧрысьмис и потан. Пыр ёнджыка сійӧ кутіс дзуртны да норасьны лайкъялысь лайканлы, мый абу нин важ кодьыс вын-эбӧса. Сідзжӧ и лайкан норасьлывліс сылы. Но сэк жӧ и потанлы, и лайканлы вӧлі нимкодь сыысь, мый эз весь овны тайӧ свет вылас. Со ӧд мында ичӧт кагаӧс найӧ качайтісны, чӧскыд унмӧн узьтӧдлісны.
А сэсся воис кад, кор потанӧс пыр кежлӧ петкӧдісны пыдыс посводзӧ. Пӧрысь нин Ельӧлӧн да Ӧнисьлӧн челядьыс кыпыд да югыд керкаысь разӧдчисны коді кытчӧ да кутісны овны асланыс олӧмӧн. А гозъялы колины сӧмын асланыс быдтасъяслӧн югыд челядьдыр йылысь казьтылӧмъяс. Пуксясны диван вылӧ телевизор видзӧдігмоз да пыр и панасны негора сёрни:
— А помнитан, кутшӧм бӧрдысьӧн вӧлі миян медводдза каганым. Сійӧн, тыдалӧ, сьылысьӧн и лоис.
— А помнитан, кутшӧм ёна радейтіс качайтчыны потанад миян коймӧдным. Он кӧ качайтышт, оз и унмовсь.
И тадзи помтӧг вермисны варовитны. Кыкнанныслы сэки долыдсьыс-долыд вӧлі сьӧлӧм вылас, мый со кымынӧс быдтісны да петкӧдісны ыджыд олӧмӧ. Мед жӧ и быдтасъясыслӧн водзӧ кежлӧ сідзжӧ бур олӧм лоас. А важиник потан быттьӧ кывліс пӧрысь гозъялысь варовитӧмсӧ да сылы сідзжӧ долыд кыптывліс лов вылас коркӧя качайтчысьяс йылысь казьтылігӧн.
Но кыдзи векджык овлӧ тайӧ олӧмас, водзджык эновтіс шондіувсӧ Ӧнись. И пӧрысь Ельӧ колис гортас ӧтнас. Со и пыдыс посводзӧ петалігъясӧн сійӧ пыр тшӧкыдджыка дзоргывлӧ важиник потан вылӧ да ас кежысь меліа сёрнитлывлӧ сыкӧд. Важиник потан быттьӧ гӧгӧрвоӧ кӧзяйкалысь сёрнисӧ. Сы моз жӧ и нимкодясьӧ, и майшасьӧ. Окота сылы нӧшта ӧтчыд на пыравлыны кыпыд да югыд жырйӧ. Но гӧгӧрвоӧ, мый оз нин лолы татшӧм шудыс. Ӧд некодлы на мӧд олӧм абу удайтчывлӧма овны.


ВАРОВ ВӦРСА ЁЛЬ

Оліс-выліс помтӧм-дортӧм коми пармаын вӧрса варов ёль. Пӧткӧдліс сійӧс аслас ванас Ыджыднюр. Гажаа визувтіс варов ёль шондіӧн тырӧм пожӧма ягъяс пӧлӧн, чеччаліс посни да гырысь изъяс вомӧн, шойччигмозыс дзебсьывліс егыръясӧ да вын-эбӧссӧ чӧжӧм бӧрын бара уськӧдчывліс водзлань. Медбӧрын сэсся нимкодьпырысь суныштліс паськыд юӧ, коді меліа шымыртліс морӧс дінас варов вӧрса ёльӧс.
И тадзи вӧлі уна-уна во. Шудаа оліс варов ёль да нимкодясис шондіувса олӧмнас. Корсюрӧ сы дорӧ кокнысӧ веськӧдігмоз пуксьывлісны тшак вотысьяс да вӧралысьяс. Берег пӧлӧн быдмысь кыдз пулӧн кырсьысь вӧчлывлісны чибльӧг, видзчысьӧмӧн гумовтлісны кӧдзыд васӧ да чӧсмасигмоз веськӧдлісны горшнысӧ, ыркӧдлісны чужӧмнысӧ да ӧшӧдлісны чибльӧгсӧ ув вылӧ, мукӧд ветлысь-мунысьлы син уланыс. Мед быдӧн таті мунысь вермис чӧсмасьны кӧдзыд ёльса ванас. А сэсся ёльсӧ аттьӧалігмоз тэрмасьтӧг пуксьылісны кыр йылӧ да пондылісны висьтасьны ӧта-мӧдныслы, коді мый аддзыліс пармаысь, кодлы мый сюрис. А варов ёль кывзіс налысь сёрнисӧ да нимкодясис ас кежас, мый пӧттӧдзныс юкталіс найӧс чӧскыд ваӧн.
Сідзкӧ, оз весьшӧрӧ визувт сійӧ парма шӧрті. Со и вӧралысьяс пиысь кодсюрӧ кыпӧдлісны варов ёльлӧн берегъяс пӧлӧн вӧр керкаяс. Парматі понъясыскӧд лунтыр собалӧм бӧрын найӧ ӧзтывлісны ёль бокӧ бипур, мӧтыр вылын пулісны шыд, пузьӧдлісны тшай, бӧрынджык шойччигмоз пуксьывлісны ёль берег дорӧ, кывзылісны сылысь сьылӧм-ворсӧмсӧ. Бипур кусӧм бӧрын нин саймовтчывлісны вӧр керкааныс. А сэсся шондіыскӧд тшӧтш чеччывлісны да ёльса кӧдзыд ваӧн мыссьӧм бӧрын бара мӧдӧдчывлісны асланыс чӧс туйясӧд.
Корсюрӧ вӧрса варов ёль дорӧ волывлісны йӧраяс, ошъяс, кӧинъяс. И быдӧнӧс сійӧ пӧткӧдліс аслас кӧдзыд ванас. Сылӧн берегъяс пӧлӧн быдмысь козъяс, пожӧмъяс, кыдзьяс вылын чеччавлісны вильшасьысь уръяс. А кӧнсюрӧ матысса лыа мылькъяс вылын азыма кокавлісны галя изсӧ дозмӧръяс, таръяс, сьӧлаяс.
Вой кежлас пармаыс унмовсьліс. Чӧла вугралісны пуяс. Ланьтӧдчывлісны звер-пӧткаяс. Сӧмын ӧтнас вӧрса ёль сялькӧдчигмозыс котӧртіс Ыджыднюрсянь паськыд юлань, мед сетны сылы ассьыс кӧдзыд, сӧстӧм да чӧскыд васӧ. Ӧд буретш тайӧ да мукӧд татшӧм жӧ варов ёльяс весьтӧ и оліс паськыд юыс да нуис ассьыс визувсӧ вой саридзлань. Эз кӧ вӧвны татшӧм ёльясыс, эз вӧв эськӧ и паськыд юыс. 
Тадзи торйӧдны позьтӧма йитчӧма вӧлі олӧмыс варов вӧрса ёльлӧн да паськыд юлӧн.
Паськыд юлань матыстчигӧн нин вӧрса ёль кыліс асьсӧ пыр ёнджыкӧн да кӧнсюрӧ артмӧдіс джумъяс, кытчӧ овмӧдчылісны ком, мык, сир да ёкыш. Мича гожся лунъясӧ джумъяс дорас шатинъясӧн волывлісны чери кыйысьяс. Унакодь лов мачавлісны найӧ асланыс нопъясӧ да бара жӧ аттьӧавлісны вӧрса ёльсӧ, мый козьналіс налы чӧскыд чери.
Весиг кузь да кӧдзыд тӧвъясӧ эз ланьтлыв вӧрса ёль. Паськыд юсӧ кӧдзыдыс важӧн нин вӧлі дорӧма кыз йиӧн. Кыдзи кӧть сійӧ эз водзсась кӧдзыдыслы паныд, но сідзи эз и вермы мӧдсӧ да ёна мудзӧм бӧрын унмовсьліс кыз йи улын тулысӧдз. Сэк жӧ визув ёльтӧ кӧдзыдыс эз вермывлы дорны. Сійӧ негораа тёльгис кыз лым улын, сёрнитіс ачыс аскӧдыс да лолаліс еджыд руӧн. 
Оз нин вӧлі эскы, мый коркӧ помасяс кӧдзыдыс да сійӧ коляс ловйӧн. Но со бергӧдчис шондіыс гожӧмлань. Пыр кузьджыкӧсь, шоныдджыкӧсь лоисны лунъясыс. Вочасӧн кокниджык лои лолавны вӧрса ёльлы. Пыр унджык вын-эбӧс сійӧ кутіс кывны ас пытшкас. Сылысь лымйыс пӧткӧдіс сійӧс аслас сӧдз ваӧн. Веськӧдіс сэки ассьыс морӧсъяссӧ вӧрса ёль да кутіс тэрмасьны паськыд юлань, мед ӧдйӧджык садьмӧдны сійӧс кузь тӧвся унмысь. Со нин паныдасис сыкӧд, отсаліс мездысьны рӧшкыд нин тувсовъя йиысь. А сэсся вӧрса ёль да паськыд ю топыда кутчысьлісны-окасисны ӧта-мӧдныскӧд. Со бара кыкнанныс ловъяӧсь-дзоньвидзаӧсь. И некод оз вермы торкны налысь ӧтувъялуннысӧ.
Тадзи эськӧ и водзӧ овны да вывны варов вӧрса ёльлы да нуны ассьыс васӧ паськыд юӧ. Сӧмын эз ло сы ногӧн. Воисны коркӧ-некоркӧ ыджыд нюрӧ асланыс вынйӧра техникаӧн йӧз да шуисны косьтыны сійӧс. Нинӧм пӧ сыысь. Сӧмын пӧ вӧр-васӧ урӧстӧ. Косьтам пӧ да сэтысь йӧзыс турипув кутасны вотны. А косінас пӧ выль вӧр быдмас. 
Эз ӧд кужны чайтлыны найӧ, мый нюрсӧ Енмыс тӧдӧмӧн вӧчӧма васӧ чӧжӧм да вӧрса ёльясӧс пӧткӧдӧм могысь. Сэсся кодйисны кузь каналъяс. И косьмыны кутіс шорыд нюрыскӧд тшӧтш. Сӧмын тай и турипувйыд нюр косьтӧм бӧрад эз кут быдмыны. Да и вӧрса ёльлы эз кут тырмыны ваыс. Эз нин вӧв сійӧ важ кодьыс варов. Ӧдва визувтіс аслас уна нэмъясӧн писькӧдӧм туйӧдыс. Эз нин тырмы вын-эбӧсыс гораа варовитны. Шогпырысь майшасис ас кежас. Но кодкӧд нӧ юксян аслад дойнад. Пыр гежӧдджыка кежавлісны коркӧя варов ёль дорӧ вӧралысьяс, вотчысьяс, чери кыйысьяс, звер-пӧтка. Эз нин вермы сійӧ чӧсмӧдлыны аслас ванас мукӧдӧс. Мед сӧмын аслыс водзлань муннысӧ тырмис. 
Сэтчӧ жӧ и ёль бокысь мича ягъяссӧ кутісны бырӧдны йӧзыс. И нӧшта гажтӧмджык лои варов ёльлы. Сійӧ майшасьӧмпырысь мӧвпаліс, удайтчас-ӧ на паныдасьлыны паськыд юкӧд да норасьыштны сылы аслас олӧм вылӧ. Ӧд и ачыс паськыд юыс, кывсьӧ, ӧні эз нин ло сэтшӧм паськыд, вӧрса ёльясыд косьмисны да. Но век жӧ эскӧ вӧрса ёль, мый коркӧ бара удайтчас сылы варовмыны. Гӧгӧрвоасны кӧ йӧзыс, мый оз позь пӧдтыны найӧс, ёльяссӧ, кодъяс и сетӧны олӧмсӧ вӧр-ваыслы.


ВИЗУВ ШОР

Збыльысь ӧд некод эз и виччысь, мый Кӧдзыд пӧльыд сэтшӧма петкӧдлас ассьыс этшсӧ. Тӧдысьяс шулывлісны, мый сійӧ ёна нин пӧрысьмӧма да оз нин кӧсйы скӧравны некод вылӧ. Мед пӧ олӧны кыдзи кӧсйӧны менам кӧдзыдъястӧг. Со и эз повны визув шор бокын быдмысь сэтӧр, льӧм да пелысь пуяс, ӧмидз кустъяс. А найӧс гажӧдіс аслас дзольгӧмӧн визув шорыс, коді ӧнӧдз оз жӧ сетчы Кӧдзыд пӧльлы. Сӧмын кыр йылын быдмысь пашкыр пожӧмъяс да сук лапъя козъяс эз эскыны тӧдысьяслӧн шуӧмъяслы. Найӧ зэв уна во быдмигад эз нин ӧтчыдысь казявлыны, кутшӧм наян да асныра овлывлӧ Кӧдзыд пӧльыд. Мукӧддырйи тӧдлытӧг уськӧдчас да изӧймиттӧдз ставсӧ кынтас. А сэсся кутас серавны аслас вӧчӧмтор вылӧ.
Сідзи и лои. Друг Войпель ыстіс Урал изсянь да Йиа Вой саридзсянь ассьыс кӧдзыд тӧвъяссӧ. А на бӧрся южакылӧмӧн да вӧрса пуяс поткӧдлӧмӧн мӧдӧдчис восьлавны дзор тошка Кӧдзыд пӧль. И тӧкӧтьӧӧн кутісны турдыны визув шор бокын быдмысь льӧм да пелысь пуяс, сэтӧр да ӧмидз кустъяс. Найӧ ӧд важӧн нин вӧліны пасьтӧмӧсь да некыдзи эз вермыны шонавны. А найӧс гажӧдысь визув шорыд тӧкӧтьӧӧн и вевттьысис кыз йиӧн да унмовсис. Сӧмын кыр йылын быдмысь веж паськӧма пожӧмъяс да козъяс эз норасьны кӧдзыд вылӧ да дзуртігдырйи мый йылысь кӧ негораа сёрнитісны ас костаныс. Налы веж лысъяс улад и збыльысь вӧлі шоныд. Сэки и кылісны пожӧмъясыд да козъясыд шор бокын быдмысь пуяслысь да кустъяслысь бӧрдӧмсорӧн норасьӧмсӧ:
— Ой, дона пожӧмъясӧй да козъясӧй, корӧй Кӧдзыд пӧльӧс, мед сійӧ оз жӧ кынтыны миянӧс. Дзикӧдз ӧд нин турдім. А миянлысь увтасінсянь нор гӧлӧсъястӧ сійӧ оз кыв.
Жаль лоисны пожӧмъяслы да козъяслы улынджык быдмысь пуясыд. Найӧ ӧд абу мыжаӧсь, мый тӧкӧтьӧӧн ёна кӧдздӧдіс. Пыр жӧ шыӧдчисны Кӧдзыд пӧль дінӧ. Тайӧ пӧрйӧ сійӧ кыліс пожӧмъяслысь да козъяслысь сы дінӧ шыӧдчӧмсӧ да шуис бӧр ыстывны войвылӧ кӧдзыдъяссӧ. Сьӧлӧмыс сылӧн вӧлі бурмӧма нин. Мый кӧсйис, сійӧ и вӧчис. Казьтыштіс ас йывсьыс, мый эм на Кӧдзыд пӧльыс да некытчӧ сійӧ эз вош.
Тӧкӧтьӧӧн руд кымӧръяс вевттисны енэжсӧ да кутіс сапкыны-усьны еджыдсьыс-еджыд лым. Сійӧ вевттис аслас эшкынӧн и льӧм да пелысь пуясӧс, и сэтӧр да ӧмидз кустъясӧс. И пыр жӧ налы лои шоныд еджыд пась улын.
А сэсся Кӧдзыд пӧль бара на корис кӧдзыдъяссӧ. Кӧсйис тӧдмавны, кынмӧны оз на шор бокын быдмысь пуяс да кустъяс. Но сэсянь некутшӧм шыяс эз кывны. Льӧм да пелысь пуяс, сэтӧр да ӧмидз кустъяс чӧскыда узисны еджыд пась улын. Мед тулыснас бара садьмыны, дзоридзавны-кисьмыны да сэсся вӧзйыны ассьыныс чӧскыд вотӧсъяссӧ ветлысь-мунысьлы.


ВИЛЬЫД ОРДЫМ

РАС ПЫТШКЫН ПАНЫДАСЬЛӦМ

Данила Марков да Васьӧ Моторин петісны школаысь. Ывлаыс ыркнитӧма. Тадзи овлӧ быд во, кор заводитӧ дзоридзавны льӧм. Шоныд классысь петӧм бӧрын Данилаӧс весиг кезнитӧдіс. Сійӧ пыркнитчис пельпомнас, сюйыштіс дневниксӧ питшӧг пытшкас.
Бӧръя вонас зонкаяс тӧдчымӧн быдмисны. Васьӧ тушанас батьсӧ нин суӧдӧма. Данила неуна ичӧтджык. Но ки-кокыслӧн выныс эм жӧ. Вермасигӧн некутшӧма оз сетчы другыслы.
Талун найӧ медбӧръяысь волісны школаӧ. Куим урок и вӧлі. Коймӧд вылас сеталісны дневникъяс. Марья Ивановна ставнысӧ чолӧмаліс экзаменъяс сдайтӧмӧн да ӧкмысӧд класс помалӧмӧн.
— Бура шойччӧй, аддзысьлытӧдз дасӧд классын нин, — шуис сійӧ. — А коді мунас техникумӧ либӧ училищеӧ, налы пыр радӧсь лоам воліганыд.
Васьӧ восьлаліс чӧла. Сылы лов вылас эз вӧв лӧсьыд. Майшасис, кольччыны сиктас либӧ карӧ лэччыны. Пыр на катласис. Данила важӧн нин шуис, мый дасӧд классӧ карын велӧдчас. Налӧн керка стрӧитӧмыс эштіс. Бать-мамыс сӧмын виччысисны пиыслысь тавося школа помалӧмсӧ.
Картупель кындзи нинӧм нин ӧшинь улӧ эз пуктыны. Шуисны гожӧмнас волыны мудйысьны да важ керкасӧ видлыны. Кадыс та вылӧ оз жӧ ло уна. Коліс выль стрӧитчанінын ёна на уджавны. Гараж лэптыны да ӧшинь увсӧ пелькӧдны. Кӧсйисны бурджык забор пуктыны, профнастилысь да кӧрт сюръяӧн. Медым дырджык сулалас. Ӧні кар бердын унаӧн сідз заборъяссӧ пуктӧмаӧсь, быттьӧ торйӧдчӧмаӧсь йӧзсьыс. Оз тыдав, мый вӧчсьӧ йӧр пытшкас.
И со, лун-мӧд мысти Марковъяслӧн семья лэччис кар бердӧ. Сӧвтісны кузола машинаӧ эмбурсӧ, томлалісны керка ӧдзӧссӧ да тас на пуктісны. Медым ылысянь тыдаліс, мый керкаын некод абу. Колльӧдчисны матігӧгӧрса суседъяс. Васьӧ мыччыліс кисӧ Данилалы да пыр жӧ бергӧдіс чужӧмсӧ. Кӧсйис дзебны доршасьысь синвасӧ. Данила казяліс, сывйыштіс другсӧ да шуис:
— Виччысь, тӧлысь мысти вола. «Бригантинатӧ» видз. Гашкӧ, сэтчӧдз ачыд ме дорӧ волан?
— Ог тӧд. Батьӧ шуис, выль пывсян пӧ колӧ лэптыны.
— Бӧрас волан.
— А-а, — Васьӧ довкнитіс юрнас, чужӧмсӧ бокӧ бергӧдӧмӧн чышкыштіс дӧрӧм соснас син дорсӧ да тапкыштіс другыслы мышкуас.
— Батьыд корӧ.
Данила котӧртіс «Жигули» дорӧ. Ӧдзӧссӧ восьтігӧн нӧшта ӧтчыд ӧвтыштіс другыслы кинас.
— Аддзысьлытӧдз!
Васьӧ сулыштіс, видзӧдіс, кыдзи водзын мӧдӧдчис тыра кузола машинаыс, а бӧрсяньыс «Жигулиыс». Сэсся восьтіс дзиръя ӧдзӧссӧ.
Матыстчис пон дорӧ. Бим радпырысь никӧстіс, бӧжсӧ легӧдӧмӧн чеччыштліс, нюлыштіс Васьӧлысь чужӧмсӧ. Сійӧ эскӧмӧн видзӧдіс другыслы синмас сідз, кыдз вермӧ видзӧдны сӧмын повтӧм да вернӧй пон. Бим, тыдалӧ, чайтіс, мый Васьӧ нуӧдас ю дорӧ котрыштны. Но Васьӧ сӧмын юрӧдыс сійӧс малыштіс. Лов вылас век на зільквидзис мыйкӧ сьӧкыдыс. Другыскӧд янсӧдчӧмыс быттьӧ нетшыштіс олӧмсьыс кутшӧмкӧ тшупӧд. Лои гажтӧм, коліс мыйтакӧ кад, медым тайӧ косталӧмнас раммӧдчыны.
Пыраліс гортас, сёйыштіс да вежсис. Кышаліс уджалан паськӧмсӧ. Петіс сарай дорӧ. Сэні куйліс поткӧдлӧм пес чукӧр. Батьыс асывнас тшӧктіс пыртлыны пессӧ сарайӧ. Васьӧ босьтчис уджӧ. Сійӧ чайтіс, мый уджалігас лоӧ кокньыдджык сьӧлӧм вылас. Копыртчыліс, сӧвтліс моздорас пес плакаяссӧ да пыртліс сарай пытшкӧ, лӧсьыда тэчис чипасӧ. Та дырйи видзӧдлывліс Бим вылӧ, коді быд пӧрйӧ, кор зонка петліс сарай пытшкысь, ырыштчыліс сы дорӧ, кытчӧдз судзис домасян чептыс. Увтыштліс, ӧвтчис бӧжнас да вӧзйысис.
Пес чукӧр тӧдчымӧн чиніс, коли джынйыс кымын. Зонка чышкыштіс плешсьыс ньылӧмсӧ, пукті кушенчасӧ пес плака вылӧ, шонді водзӧ, да матыстчис пон дорӧ. Малыштіс юрӧдыс, мынтіс чепсӧ. Понйыс пыр жӧ радпырысь никӧстіс, чеччыштіс, лапаяснас тапкис Васьӧлы морӧсас.
Васьӧ котӧртіс, восьтіс дзиръя ӧдзӧссӧ, лэдзис понсӧ. Мир туй вылын тӧдчис сӧмын на прӧйдитӧм машиналӧн туйыс. Кӧлеса серыс кольӧма да зэв бура тӧдчӧ. Васьӧ веськодьпырысь чӧвтліс серыс вылӧ синсӧ да шутёвтіс.
— Бим, лок лэччылам ю дорӧ.
Понйыс и чукӧсттӧг дась вӧлі лэччыны ю дорас. Гӧньлалыштны бадь кустъяс гӧгӧр. Повзьӧдлыны рака-катшаӧс да ставсӧ, мый лэбалӧ да дзебсясьӧ веж турун пытшкын. Сійӧ, бӧжсӧ вывлань нюкыльтӧмӧн, котӧртіс зонка водзвылын. Пода туйыс чукльӧдліс юдорса будкаяс пӧлӧн. Кӧновтіс пипу да кыдз пуяс чукӧр, крута лэччис бужӧд бокӧ. Сэсся бура кузя муніс ю пӧлӧныс, вочасӧн ньывкӧсмис. Нӧшта сё кымын метра ылнаын заводитчис векньыдик кыддза рас. Рас бокас позис матыстчыны подӧн и машинаӧн. Машинаӧн сӧмын колӧ лэччыны сикт помӧдыс да мунны вӧвлӧм Опонь силос гу дорті. А подӧнсӧ веськалан рас таладорас. Буретш сэтчӧ, кӧні утъяс вылын куйліс путкыльтӧмӧн «Бригантина» пыжыс.
Васьӧ веськӧдчис пыжлань. А Бим аддзис ю дорысь пон чукӧр да ырыштчис сэтчӧ. Зонка эськӧ заводитліс ӧлӧдны:
— Бим, лок татчӧ!
Но кысь, понйыс сӧмын видзӧдліс сы вылӧ да водзӧ тӧвзис. Весьшӧрӧ Васьӧ шутьлялӧмӧн корис понсӧ.
— Час, волан! — скӧрмис зонка. — Мӧдысь лэдза ог! Сійӧ матыстчис «Бригантина» дорӧ. Коля Майбуровлӧн пакӧститчӧм бӧрын сійӧс сэсся некод эз вӧрӧдлы. Но та вылӧ видзӧдтӧг, Васьӧ ӧнӧдз на поліс пыж гусялӧмысь либӧ жугӧдӧмысь.
Сійӧ видліс кинас томансӧ, мыйӧн томлалӧма чепсӧ, да бергӧдіс мышкӧн. Медым зэр ваыс эз веськав ключ розяс. Сэсся босьтіс пыж дорысь из да лыйис юӧ. Изйыс уси берегсянь матӧ да тёльсмуні-вӧйис ваӧ. Васьӧ воськовтіс дзик ю дорӧ. Сулыштіс, видзӧдіс шонді водзын ворсысь ю веркӧссӧ.
Рас дорсянь пӧльыштіс небыдик тӧвру. Сійӧ вайис кодлыськӧ негораа намгӧм. Васьӧ чошкӧдіс пельяссӧ. Кутіс кывзысьны. Кыддза рас помсянь, Опонь гу дорсянь, кӧні машина-тракторӧн ветлан туйыс петавлӧ дзик берег вылӧ, збыльысь кылісны мужик гӧлӧсъяс.
Васьӧлы телепит лои тӧдмавны, кодъяс сэні намгӧны. Кӧсйис чукӧстны Бимсӧ. Видзӧдліс пон чукӧр вылӧ, коді ӧні нӧшта на ылыстчӧма, да ӧвтыштіс кинас. Эз мӧд чуксасьны, тӧдіс — весьшӧрӧ. Сійӧ видзчысьӧмӧн мӧдӧдчис сылань, кысянь кыліс йӧз сёрниыс. Муртса пырыштіс, бадь кустъяс сайсянь мыччысис турунвиж «Жигули». Машина ӧдзӧсъясыс восьсаӧсь. А пытшкас зонкалы мышкӧн пукалісны кык мужичӧй да артасисны. Ӧтиыс перъяліс брезента ичӧтик мешӧкысь кабала сьӧм да мыччаліс томджыкыслы. Мӧдыс арталіс да пукталіс куим пельӧ торйӧдлӧмӧн машиналӧн воддза пуклӧс вылӧ.
— Бура артмис та пӧрйӧ, — нимкодьпырысь шуис томджыкыс.
— Да, сӧмын ӧні дыр кежлӧ дзебсьывны ковмас.
— Эн шогсьы, дзебсям, — такӧдіс томджыкыс. — Тэ эн вӧв, а ми Артёмкӧд ветлім дзебсянінас. Не кӧ сылӧн асмогасьны ковмӧмыс, эськӧ ӧні кежан туйвежын нин вӧлім.
Васьӧлы бӧръя сёрнитысьыслӧн гӧлӧсыс кажитчис зэв тӧдсаӧн. Сійӧ зілис уськӧдны тӧд вылӧ, но некыдз эз вермы. Дум вылас уси, мый зептас эм батьыслӧн козьнавлӧм телефоныс. Сійӧн позьӧ звӧнитны и снимайтны. Перйис, веськӧдіс телефонсӧ машинаын пукалысьяс вылӧ да тшолкнитіс-снимайтіс. Сэсся кӧсйис кӧновтны найӧс да снимайтны водзсяньыс. Но сӧмын на вӧчис воськов, кыдзи бӧрвывсянь кодкӧ чорыдторйӧн лӧсыштіс балябӧжас. Васьӧ здукӧн воштіс юр садьсӧ да павгысис кольӧм вося гылалӧм коръяс вылӧ. Вӧлӧмкӧ, локтысьяс пиысь коймӧд мортыс рас пытшкысь петігӧн казялас Васьӧсӧ да сылысь телефоннас снимайтчӧмсӧ. Йӧзасьны воысьяслы некыдз эз позь. Та вӧсна ас вӧчӧм наган воропнас сизьдыштіс бӧрсяньыс. Босьтіс телефонсӧ да сюйыштіс аслыс зептас. Сюся кыйкнитліс гӧгӧрбок, видзӧдліс куйлысь зонка вылӧ да матыстчис машина дорӧ.
— Полундра, — гора шыасис сійӧ. — Колӧ мунны, а то со снимайтӧ нин вӧлі.
Мужикъяс петісны машинаысь, босьтісны телефонсӧ. Видзӧдлісны снимок вылысь ассьыныс балябӧжъяссӧ да машина мышкыслысь номерсӧ.
— Сука! — шуис ӧтиыс.
А рас пытшкысь петысьыс бӧр босьтіс телефонсӧ, шыбитіс кок улас да тальыштіс. Лэптіс да мый вынсьыс лыйис юас. Сэсся багажниксьыс перйис мӧд пӧлӧс пас да пысаліс машинаыслы. А важсӧ сідз жӧ чилгис юас.
— Колӧ мунны татысь.
— Тэ сійӧс мӧдар югыдас эн мӧдӧд?
— Эг, сӧмын садьсӧ воштіс.
— Тэнӧ эз аддзыв?
— Эз, ме мышсяньыс матыстчи. Вай сӧлӧй, мунам.
Мужикъяс пуксисны бӧръя пуклӧс вылӧ. А телефон жулльысьыс да пас пысалысьыс пуксис руль сайӧ. Став сертиыс тӧдчис, мый сійӧ нырщикаліс.
Васьӧ паляліс рӧмдандорыс нин. Кодкӧ нюліс чужӧмсӧ. Восьтіс синъяссӧ. Ру пытшкысь моз аддзис Бимсӧ. Зонка пуксис, юрыс жувгис. Видліс кинас балябӧжсӧ. Киыс инмис кучкӧминас, да сотыштіс-доймис. Юр кучикыс потлӧма, но вирыс йӧджӧма да коркаасьӧма нин. Васьӧ видзӧдліс сэтчӧ, кӧні, садь воштытӧдзыс, сулаліс «Жигулиыс». Ас гӧгӧрсьыс корсис телефонсӧ, но нинӧм эз аддзы.
— Эк тэ, эновтін менӧ, а со мый лои, — дивитігмоз шуис понйыслы.
Бим быттьӧ и збыль гӧгӧрвоис. Мыжа синъясӧн видзӧдіс Васьӧ вылӧ.
Зонка чеччис да надзӧникӧн мӧдӧдчис гортас. Быд воськов вӧчигӧн юрас кыліс дойыс. Бим увтышталігтырйи котӧртіс водзын. Ӧні сійӧ эз нин коль ассьыс другсӧ.
Бать-мам вӧліны гортынӧсь. Найӧ ноксисны керка йӧрын. Понсӧ аддзӧм бӧрын батьыс шутёвтіс сылы.
— Бим, места вылӧ!
Бим матыстчис, лэдзис асьсӧ домавны. Мыжа синъясӧн видзӧдлывліс Васьӧ вылӧ.
— Кӧні сы дырасӧ ветлінныд?
— Ю дорын.
— Мый жугыль?
— Мышсянь юрӧ вачкисны.
Тайӧс кылӧм бӧрын пыр жӧ матыстчис мамыс.
— Мый лои, коді вачкис? Вай видзӧдла.
Васьӧ петкӧдліс вачкӧминсӧ. Мамыс пыр жӧ нуӧдіс сійӧс керкаӧ. Звӧнитіс «скорӧйлы». Бурдӧдчысьясӧс виччысигмоз зонка висьталіс лоӧмтор йывсьыс. А кор воисны бурдӧдысьяс да видзӧдлісны доймӧминсӧ, шуисны:
— Нуам больничаӧ, снимок вӧчны колӧ. Воштыліс кӧ садьсӧ, вермис юр вемыс вӧрзьыны. Ӧні кӧртыштам, а сэсся больничаын нин ставсӧ, мый колӧ, вӧчасны.
Васьӧ эськӧ видліс пыксьыны. Но батьыс ӧлӧдіс.
— Эн пыксьы, веж паськӧмтӧ да сӧв машинаас. Ставыс кӧ бур лоӧ, бӧр лэдзасны.
Та бӧрын мамыс зіля сӧвтіс пакетӧ сёянтор, майтӧгтор, ки чышкӧд да пинь весалантор, сетіс пиыслы. А батьыс Васьӧӧс колльӧдігмоз шуис:
— Аски тэ дорӧ ачым вола. Сэки нӧшта сёрнитыштам.
Мӧд луннас батьыс воис участкӧвӧйкӧд, кодӧс верстьӧяс ыдждӧдлісны Петровичӧн, а челядь — Иван дядьӧн. Петрович важысянь нин погонъяссӧ новліс. Бӧръя кадӧ тшӧкыда шулывліс, мый пенсия вылӧ кӧсйӧ петны. Виччысис вежысьӧс, но начальство эз тэрмась. Сӧмын пельпомас тапйӧдлісны: кыдз пӧ училищеысь воасны, пыр жӧ сы пыдди мӧдӧдасны том мортӧс.
Петрович матыстчис крӧвать дорӧ. Чолӧмасис Васьӧкӧд, верстьӧ мортлысь моз кутыштліс кисӧ.
— Но, герой, висьтав, кыдз да кодӧс ю дорсьыс аддзылін?
Васьӧ видзӧдліс батьыс вылӧ, быттьӧ синнас юаліс, позьӧ оз. Батьыс довкнитіс юрнас.
А Петрович перйис полевӧй сумкаысь кабала лист да лӧсьӧдчис нин гижны.
— Ставсӧ лючки висьтав, мый аддзылін, мый кывлін. Тайӧ зэв коланатор. Тӧрыт юрсиктысь грабитісны сьӧм новлӧдлысь машина. Вит миллион уйкнитӧдісны. Тыдалӧ, тэ сійӧ шышъяс вылӧ веськалӧмыд. Бур, мый ловйӧн кольӧмаӧсь.
Тайӧс кылӧм бӧрын пытшкӧсыс Васьӧлӧн ыркмунлі. Ӧні вӧлись повзис. Збыльысь, гашкӧ, мойвиис сэки. Юр садьсӧ воштыліс да. Эз кӧ, тшукысь, вермисны начкыны.
Сійӧ ставсӧ лючки висьталіс, мый аддзыліс да кывліс.
— Телепонӧй жаль, тыдалӧ, балябӧжӧ вачкысьыс босьтіс, — юрсӧ малыштігмоз помаліс Васьӧ.

ЁРТЪЯС-РӦЗБОЙНИКЪЯС

Сосновский Андрей, комын арӧса, кызіник, гӧгрӧс рушкуа мужичӧй, во сайын петіс Печораса колонияысь. Квайт во пукаліс ворсан автоматъясысь сьӧм пыркӧдӧмысь да кокникиасьӧмысь. Гортас, Кострома бердса ичӧник овмӧдчанінӧ, эз мун. Сійӧс сэні некод эз виччысь. Локтіс Сыктывкарӧ ӧткӧн олысь Артём Дерягин дорӧ. Тӧдмасьліны колонияын. Дерягиныс арлыднас ыджыдджык. Сійӧ ӧти воӧн водзджык петіс пукаланінсьыс. Но удж вылӧ некытчӧ эз пыр, «калымитіс» ӧтилаын-мӧдлаын. Сійӧ радейтіс асшӧр олӧм, медым некод эз кесйӧдлы да индав. Но ачыс зілис быдӧнӧс, кодӧс вермис, путкыльтны ас улас. Сосновский водзын Артёмыс ыджыдаліс жӧ, юрнуӧдіс. Сійӧ и вӧзйис сылы пырны уджавны АТП-ӧ. Автобусӧн карса уличаяс кузя йӧзӧс новлӧдлыны.
АТП-ын мынтысисны кык ногӧн. Этшаникӧс сетлісны некодысь дзебтӧг, а мӧд пайыс — лунся нажӧвитӧм сьӧм сайын. Комын прӧчент нажӧвитӧмысь коліс юкны ас да кондуктор костын. Тайӧ сьӧмыс эз жӧ уна артмыв. Сосновский тӧлысь помнас бухгалтерияын кырымасьліс ведомостьӧ. Чабыртліс некымын сюрса сьӧмсӧ, чуньяснас ниртыштліс найӧс да дӧзмӧмӧн сюйліс гач зептас.
— Тайӧ ӧмӧй удждон, — сьӧдас мурӧстлывліс да петліс бухгалтерия жырйысь.
Сосновский Андрей ичӧт удждонӧн эз кӧсйы миритчыны. Сійӧ сёрнитчис автобусса кондукторыскӧд вӧчавны ассьыныс вузӧс билетъяс. Кондукторыс том детина на. Муртса помалӧма дасӧд класс да гожӧм кежлӧ локтӧма карӧ нажӧвитыштны. Тайӧ вӧлі Коля Майбуров. Карас сійӧ оліс мамыслӧн ичӧт чой, Марья тьӧт, дорын. Этшыс сылӧн бӧръя вояснас нинӧмӧн эз вежсьы. Гашкӧ, ёнджыка на мутиясыс ас дорас кыскыштісны. Школаын велӧдчис шӧркодя. Но компьютерӧн вермис ноксьыны суткиясӧн. Ӧні сійӧ сяммис сы вылын быдсямасӧ вӧчны. Ӧтчыд видліс ветымын шайта сьӧмлысь копия вӧчны. Весиг киоскысь сы вылӧ папирос пачка ньӧбис. Бӧрыннас некымынысь на тадзсӧ вӧчліс. Та понда пыр жӧ кӧсйысис: автобус билетыд пӧ здукӧн артмас. Мый кӧть и копия. Ветлысьяс пиысь коді кутас туясьны, кӧні билетсӧ печатайтісны да мыйла ӧткодь паса?
Сёрнитчисны да пыр жӧ кӧсйӧмсӧ пӧртісны олӧмӧ. Аддзисны ӧти фирма, кӧні позис став коланаторсӧ кӧртвомавны ичӧтик донысь. Коля пукталіс сканер вылӧ АТП-са контораысь сетӧм билетъяссӧ. Сканируйтіс компьютер вылӧ, а сэсянь принтер вылын печатайтіс билетъяссӧ. Ёсь пуртӧн вундаліс кабаласӧ да гартыштіс артмӧм визьяссӧ ёкмыльӧ. Лои сэтшӧм жӧ тубрас, кутшӧмӧс позьӧ аддзыны автобусса кондукторъяс киысь.
Та бӧрын найӧ медводдза луннас жӧ пӧшти став нажӧвитӧм сьӧмнас юксисны ас костаныс. АТП-са чинаяслы висьталісны, мый ветлысь йӧзыс вӧлі этша. Унджыкыс сідз шусяна «лӧп», мӧд ногӧн кӧ, пӧрысь льготникъяс, кодъяс ветлӧны водзвыв, ичӧт донысь босьтӧм ветлан-мунан билетӧн.
Тайӧ лунсӧ выль ёртъяс шуисны пасйыны. Босьтісны некымын бутылка водка да нуръясянтор, воисны Артём Дерягин дорӧ.
— Друган, — шыасис Андрей. — Талун празднуйтам. Вай кыскы ставсӧ, мый эм, пызан вылӧ.
Дерягин аддзис бутылкаястӧ да вомыс пыр жӧ паськаліс.
— Сей момент.
Лэпталіс камодысь Сталин кадсӧ на помнитысь гранъя стӧканъяс. Кыскис пызан йӧрысь куим лемень пань да шӧраліс нянь. Восьтіс кильки банка. Андрей пакетын вайӧм сёянсӧ пукталіс пызан шӧрӧ.
— Пуксьы, — индіс Колялы орчча важиник табуретка вылӧ да ачыс заводитіс кисьтавны водкасӧ стӧканъясӧ.
— Братва, — Андрей босьтіс стӧкансӧ да лӧсьӧдчис точкыны. — Пожъялам талунъя нажӧткасӧ, мед мӧд лун унджык на лоӧ.
— Правильнӧ, — радпырысь чокнитчис Дерягин да здукӧн гулькнитіс-юис.
Паньыштіс килькисӧ, скӧрысь югнитліс ёсь синнас Коля вылӧ.
— Тэ мый, эн дзоньнас пӧрӧд? Давай пыдӧсӧдз! Коді оз ю, сійӧ висьӧ либӧ лёк морт.
Колялы эз ло лӧсьыд татшӧм сёрнисьыд, да нюкыртчыліс. Сылы верстьӧяскӧд эз на сюрлы ӧти пызан сайын «даръясьны». Медым асьсӧ дзикӧдз не уськӧдны на водзын, мед эз лыддьыны висьысьӧн, тшӧтш гулькнитіс стӧкансӧ.
— Во, это по-нашему! — рочыштіс Дерягин да тапнитіс Колялы мышкас, выльысь тыртіс стӧкансӧ.
Мужикъяс вочасӧн варовмисны. Коддзисны, кутісны ошйысьны ас костаныс. Висьтасисны колонияын пукалӧмсӧ. Нӧшта ассянь содталісны. Сосновский казьтыштіс ворсан автоматъясысь сьӧм грабитӧм йылысь.
Коля Майбуров кывзіс. Сылӧн некор прамӧй друг эз вӧвлы. Весиг ас классысь зонкаяс кӧдзыда сы вылӧ видзӧдісны. Дай ыкшасьнысӧ сылы нинӧмысь на. Но ӧні окота жӧ лои мыйкӧ висьтавны. Но мый? Он ӧд ошйысь пыж гусялӧмнад да понтӧ пагӧдӧмнад. Серамвыв лэптасны, тӧдмаласны кӧ ставсӧ да мый сылы весиг пышйыны ковмис. Сэсся смелмӧдчис да шуис:
— Ме тӧда, кытысь ыджыд сьӧм босьтны. Колӧ банк грабитны.
— Ха-ха-ха, — серӧктіс Дерягин. — Шмонитан али водка бӧрад збоймин?
— А мый, позьӧ, — сувтіс Коля дор Сосновский. — Вай бурджыка мӧвпыштам. Сьӧм миянлы колӧ. И тэныд колӧ. Машинаыд помся жугалӧма. Важӧн нин выльӧс тшӧктӧ ньӧбны.
— Ӧньӧ, тэ збыль али мый кӧсъян?
— Да.
— А тӧдан, мый вермас лоны?
— Оз ло, юрнад кӧ думайтан.
— Ме думысь, фигня тайӧ.
— Мыйла?
— Ӧпаснӧ, чӧрт.
— Ме жӧ шуи: бура кӧ думыштны, ставыс лючки артмас.
— Либӧ ёна ковмас юрнымӧс песны.
— Песам.
— Ме думышті нин, — бара водзмӧстчис Коля. — Миян юрсиктын эм Сбербанк. Сэтысь и босьтам сьӧмсӧ.
— Но, но, висьтав, кыдзи?
Коля Майбуров синнас кытшовтіс ас гӧгӧрыс. Быттьӧ видзчысис кодыськӧ, медым бокӧвӧй эз кыв, да юрсӧ пызанлань копыртӧмӧн, шӧпкӧмӧн мӧдіс висьтасьны. Сосновский да Дерягин пельсӧ чошкӧдӧмӧн кывзісны. Тшолкайтісны чуньяснас да чуймӧмсорӧн видзӧдлывлісны ӧта-мӧд вылӧ. Коля казяліс, мый сылы оз ёна эскыны, да весиг гӧрдӧдіс.
— Вот аддзыланныд, ставыс лоӧ лючки, — помаліс сійӧ. — Кино вылын моз артмас.
Дерягин выльысь эскытӧма видзӧдліс Коля Майбуров вылӧ. Кӧсйис мыйкӧ шуны, но сӧмын балябӧжсӧ гыжйыштіс.
— Мда.
— Машинаыд мед эз жугав-а, — чигарка тшынсӧ лэдзигмоз чӧвтіс Андрей Сосновский.
— Сійӧ вед и эм, — вежыньтліс вомсӧ Дерягин. — Ладнӧ, бурджыка лӧсьӧда «Жигулиӧс».
— Но и бур.
Мужикъяс нӧшта пукыштісны. Выльысь пестылісны чигаркаяс да кушӧдз рудзӧдісны юанторсӧ. Та бӧрын Коля Майбуров пызан сайӧ и унмовсис. Выль ёртъясыс сійӧс сойбордӧдыс нуӧдісны киссьӧм диван вылӧ да водтӧдісны, сюйыштісны юр улас важ купайка. Асьныс пырисны кухняӧ да выль пӧв панісны сёрнисӧ.
— Ме машинаӧс лӧсьӧда и пассӧ содтӧд выльӧс корся, — кӧсйысис Дерягин.
— Но, а ме сайын — пистолет. Эм менам тӧдса, вузалас комын штукысь. Сӧмын сьӧмсӧ чукӧртны на ковмас.
— А татшӧмсӧ эн аддзыв?
Дерягин восьтіс стенын ӧшалысь камод. Перйис проса шыдӧс банка да кыскис сэтысь наган.
— Колонияӧдз на ӧти друган вӧчліс. Лыйӧ и инмӧ стӧча. Локтӧдз дзебасын оліс. Вежон сайын на перйи.
Сосновский босьтіс нагансӧ киас, бергӧдлыштіс барабансӧ, кытчӧ сюйсьӧны патронъясыс, да ыждалігмоз шуис:
— Гусьӧн видзан, весиг друг мортлы эн ошйысьлы.
— Помкаыс ошйысьнысӧ эз вӧв.
— Ӧні лои?
— Да, ӧні ӧтув делӧ вылӧ мунам. Сійӧн и петкӧдлі.
— А Коляыслы тшӧтш лӧсьӧдны?
— Видзӧдлам.
— А мый видзӧдны, миянкӧд кӧ мунас, сідзжӧ стволыс ковмас. Мед ӧти доддьын лоӧ.
— А сійӧ и сідз ӧти доддьын.
Тайӧ рытсяньыс коли тӧлысь. Мужикъяс быд пӧрйӧ, кор чукӧртчылісны, мурталісны-арталісны плансӧ. Коді, мый кутас вӧчны. Кытчӧ пышйыны сьӧм мешӧксӧ мырддьӧм бӧрын. Сосновский ньӧбис кык пистолет. Ӧтисӧ аслыс, а мӧдсӧ Коля Майбуровлы. Пистолетъясыс коркӧ вӧлӧмаӧсь газӧвӧйӧн. Но найӧс ӧні лӧсьӧдӧма ина патронъясӧн лыйсьыны. Татшӧм пистолетыслӧн доныс тӧдчымӧн ичӧтджык. Сійӧн и ньӧбисны, мыйла сьӧмыс кык збыльыс вылӧ эз тырмы. Ӧти рытӧ куимнанныс ветлісны вӧрӧ да лыйсисны. Жуллисны некымын куш водка сулея. Коля Майбуров первойсӧ эз веськавлы. Но сійӧс велӧдны босьтчис Артём Дерягин. Некымынысь вӧрӧ ветлӧм бӧрын Коля бура нин инмыліс тыртӧм сулеяӧ. Та бӧрын Артёмыс ошкыштіс.
— Бур, ёрт вылӧ шогман нин.
А Коляыс ас кежысь нимкодясис. Думсьыс эськӧ кӧсйис, медым ӧні сылы паныдасисны Васьӧ Моториныс да Данила Марковыс. Эськӧ видзӧдліс, кодлы ковмис пышйыны. Сійӧ ӧнӧдз на морӧс пытшкас кутіс лӧглунсӧ зонкаяс вылӧ.
Ӧтчыд мужикъяс куимнанныс пуксисны турунвиж «Жигулиӧ» да мунісны юрсиктӧ. Воисны сиктса изэрд вылӧ, кӧні сулаліс некымын легкӧвӧй. На дорын йӧжгылясисны таксистъяс. Виччысисны локтысь-мунысьӧс. Дерягин кусӧдіс моторсӧ да петіс ывлаӧ. Нёдзласьыштіс, гӧгӧртіс синнас матігӧгӧрса стрӧйбаяс кузя.
Налы паныд сулаліс куим рӧма дӧрапас улын кык судтаа районнӧй администрация. А сылы паныд ӧти судтаӧ йӧршитчӧма Сбербанк. Водзынджык тыдаліс полициялӧн вывеска.
— Нинӧм он шу, бур суседъяс, — копыртчыліс восьса ӧшиньӧ Дерягин.
— А мый, тайӧ абу лёк, — машинаысь петігмоз вочаасис Сосновский. — Оз некод думышт, мый тайӧ местаын кодкӧ мыйкӧ лысьтас.
— Мый ме шулі, — ырыштчис тшӧтш петны Коля Майбуров.
— Пукав, тэнӧ вермасны тӧдсаясыд аддзывны.
— Правильнӧ, эн пет, ӧшинь пырыс кыйӧдчы.
Коля Майбуров бӧр пуксис, заводитіс гоньявны стеклӧ пыр. А Дерягин да Сосновский ньӧжйӧникӧн тапикасисны машина гӧгӧр. Гусьӧн дзӧръялісны, зілисны кольны вежӧрас ставсӧ, мый аддзыласны. Виччысисны: вот-вот воас сьӧм новлӧдлысь машинаыс. Сійӧ, Коля висьталӧм серти, быд уджалан лунӧ волӧ ӧти кадӧ.
И со машинаыс локтіс. Бронированнӧй кузовысь петісны кыкӧн. Камуфляжа паськӧмаӧсь, морӧс выланыс ӧшалісны АКМ автоматъяс. Найӧ пырисны банкӧ. Шоперыс коли, моторсӧ эз кусӧд. Квайт минут мысти инкассаторъяс петісны банкысь. Зіля воськовтісны машиналань, восьтісны ӧдзӧссӧ да пуктісны мешӧкъяссӧ. Машинаыс пыр жӧ мӧдӧдчис туйӧ.
Дерягин видзӧдліс часі вылӧ. Инкассаторъяс локтӧмсянь да машинаӧн бӧр вӧрзьӧмсянь коли сизим минут. Мӧд луннас Дерягин бара на вайӧдліс юрсиктӧ ёртъяссӧ. Найӧ кыйӧдісны инкассаторъяслысь быд воськов. Кӧсйисны тӧдны, вежласьӧны оз найӧ. Нӧшта ӧтчыд арталісны, дыр-ӧ тырмӧ пыравны банкӧ. Кыдзи петӧны сэтысь. Сосновский да Дерягин асьныс пыравлісны банк пытшкас. Сюся видзӧдалісны пытшкӧссӧ да сэтысь уджалысьяссӧ. Банкын, воддза пыралігӧн и ӧні, охранаысь вӧлі сӧмын ӧти мужик.
Ӧні коліс корсьны места, кытчӧ позьӧ дзебсьывны, кор ставсӧ вӧчасны. Коля Майбуров вӧзйис кайны Нёбъю бокӧ. Сылы сэні ставыс вӧлі тӧдса. Юрсиктӧ мунтӧдз Нёбъюсянь неылӧ пуксьӧм ичӧт сиктын ачыс мамыскӧд овліс. Буретш тайӧ сиктсянь вит верст ылнаын коркӧ вӧлі ыджыд айыслӧн чӧс туй. Сэні сылӧн сулаліс важиник вӧр керка. Ӧні керканас и чӧс туйнас вӧдитчӧны мӧдъяс. Мамыс ыджыд ай кулӧм бӧрын вузавліс. Но та понда сэтчӧ дзебсьыны позьӧ. Гожӧмнад вӧралысьыд некод абу. Йӧзасьӧмысь нинӧм повны.
Дерягин босьтліс сьӧрсьыс Коля Майбуровӧс да ветліс видзӧдлыны вӧр керкасӧ. Кытшовтіс керка гӧгӧрыс, пыраліс пытшкас. Лэччыліс Нёбъю дорӧ да пукыштіс сэні. Коля сы дінын йӧжгылясис. Виччысис, мый шуас Дерягин. Коля первойя аддзысьӧмсяньыс полыштіс сыысь. Быд пӧрйӧ сылӧн ёсь видзӧдласысь Коляӧс кезнитӧдлывліс. Та дырйи весиг тушанас йӧжгыльтчыліс.
— Олас, сӧмын ӧшиньыс вывті нин дзӧля, — медбӧрын шуис Дерягин.
— Вӧр керка ӧд, мый ыджыд ӧшиньсьыс?
— Ладнӧ, мися, олас. Туристъясӧн лоам. Быттьӧ чери кыйны воим. Шатинъяс татысь перъям, а си-вугырсӧ, мый колӧ, карысь ньӧбам.
Сэсся чеччис да пыркнитіс гачсӧ ӧшйӧм кос турун ёгысь.
— Мунам бӧр, — ӧвтыштіс кинас Колялы.
Пода туй, кыті найӧ локтісны, ӧні кажитчис дженьыдджыкӧн. Паныдасьлысь кодзувкоткар мылькъяс олісны асланыс олӧмӧн. Кодзувкотъяс жуисны, кыскисны позъяс турун сіяс да посни пу чиръяс. Тыдалӧ, виччысисны зэрмӧм. Ӧтар-мӧдар туй бокын, кыдз пулӧн коръяс пытшкын чирикасисны пышкайяс. А кӧнкӧ вылын, пу йывъяссянь, кыліс катшаяслӧн китшкӧмыс. Найӧ ас ногыс висьталісны мунысьяс йылысь. Коля видзӧдліс енэжӧ ӧшйӧм кымӧръяс вылӧ.
— Зэрмас, ӧдйӧджык колӧ мунны, — тэрмӧдлыштіс Дерягинӧс.
Мӧдыс пыр жӧ содтіс воськовъяслысь ӧдсӧ. «Жигули» дорӧ воисны котӧрӧн-сорӧн нин. Но век жӧ зэрыс суис. Дӧрӧм-гачыс лои лапыд.
Дерягин восьтіс машина ӧдзӧссӧ да шняпкысис шопер местаӧ. Перйис бардачокысь ки чышкӧд, чышкыштіс чужӧмсӧ, юрсӧ. Мыччис Колялы.
— На, чышкысь.
Коля босьтіс, нырас ӧвтыштіс важысянь мыськывтӧм дукыс. Та вӧсна эз инмӧд чужӧмас. Сӧмын юрсисӧ косӧдіс да бӧр сетіс чышкӧдсӧ Дерягинлы. Машина петіс сайӧдінысь да мӧдӧдчис карлань.
Рытнас, Нёбъю дорысь воӧм бӧрын, ужнайтісны да куимнанныс бара кутісны думайтны, кыдзи кӧсйӧмторсӧ вӧчны.
— Колӧ ставсӧ мӧвпыштны, — шуис Дерягин. — Медым бӧрас гырддзатӧ не курччавны. Меным оз во сьӧлӧм вылӧ, мый колӧ банк дорас жӧ аслыным сувтны. Колӧ корсьны мӧд улича, кытчӧ машинасӧ позяс кольлыны.
— Нинӧм думайтны, — сюйсис сёрниӧ Коля. — Банк керка мышкӧдыс уличаыс мунӧ жӧ. Сӧмын векньыдджык.
— Но вот, тайӧ бурджык нин. Нӧшта ӧтчыд тӧвзьылам юрсиктас.
— Сӧмын ме ог, — довкнитіс юрнас Сосновский. — Меным аски кежлӧ нарядсӧ сетісны нин. И сідз нин Коляыс, шуи, висьӧ, мися. Мӧд кондукторӧс индісны.
Дерягин эз кут вензьыны.
— Ми Колякӧд ветлам. Сійӧ индас мӧд уличасӧ.
Юрсиктса изэрд вылын талун сідз жӧ сулалісны таксистъяс. Дерягин сувтӧдіс ассьыс машинасӧ еджыд «Волга» дінӧ. Та пӧрйӧ Коля тшӧтш петіс машинаысь. Талун сійӧ картуза, сьӧд ӧчкиа. Юр вылас пысалӧма сьӧд парик. Тадзи сійӧс Дерягин пасьтӧдіс. Ӧні пӧ кӧть и аддзыласны, оз тӧдны. Збыльысь, кор Коля видзӧдліс рӧмпӧштанӧ, эз тӧд асьсӧ.
Дерягин тэрыба мӧдӧдчис банклань. А Коля вӧтчис бӧрсяньыс. Банк керка гӧгӧрсӧ потшӧма заборӧн. А пельӧсас — дзиръя ӧдзӧс. Дерягин восьтіс сійӧс да шавксьӧдіс мӧдар забор бокӧ. Сэні — дзиръя ӧдзӧс жӧ. Мыйла тадзи вӧчлӧмаӧсь? Гашкӧ, йӧзыслы медым не кытшлавны.
Дерягинлы тайӧ воис сьӧлӧм вылӧ. Сылӧн вежӧрын чужис нин планыс. И, тыдалӧ, ставыс артмыны вермас. Сійӧ сувтіс, юаліс Колялысь:
— Тайӧ уличыс кытчӧ петӧ?
— Сикт помас.
— Колӧ ӧтар-мӧдарӧдз ветлыны, видзӧдлыны, медым мыджӧд эз паныдась.
— Ветлам.
Найӧ пыралісны банкӧ. Матыстчылісны банкомат дорӧ, кыйкнитлісны ӧтарӧ-мӧдарӧ да бӧр петісны. Артём Дерягин заведитіс «Жигулисӧ» да мӧдӧдчис орчча уличалань. Ветлісны кузяла, косісны да бӧр сувтісны банкмышса забор бокӧ. Дерягин видзӧдліс часі вылӧ да тэрыба котӧртіс банк кильчӧ дорӧдз.
Артыштіс, уна-ӧ колӧ кад котӧртны кильчӧ дорсянь машинаӧдз. Артмис минута джынйӧн. Дзиръя ӧдзӧссӧ кӧ мыйӧнкӧ пыкны, то верман нӧшта кадсӧ выгӧдайтны. Суӧдысьыслы лоӧ восьтыны, кад воштыны. Видзӧдліс гӧгӧр, матігӧгӧрын некод эз вӧв. Кватитіс штакетниксӧ да нетшыштіс. Видліс сійӧн дзиръясӧ пыкны. Сэсся пуктіс дзик туй бокас.
— Бур, — шуис Колялы. — Бӧр лэччам.
Артём вомгорулас шутьлялігтырйи веськӧдчис аслас «Жигулилань». Коля, кыдзи и пыр, лэдзис сійӧс водзӧ.
— Талун ньӧбам чери кыян вугыръяс, жилка да ставсӧ, мый колӧ кыйсьысьяслы, — машинаӧ пуксигмоз шуис Артём.
— Карас эм сэтшӧм лавкаыс.
— Тӧда. Вот эськӧ тӧдмавны, уна-ӧ сьӧм машинаыс новлӧдлӧ.
— Миянлы тырмас, — збодера шуис Коля. — Ме кывлі, дас миллионӧдз пӧ овлӧ.
Татчӧ Дерягин весиг шутёвтіс. Бергӧдчыліс Колялань да жеркнитіс пиньсӧ.
— Не хило! — рочыштіс сійӧ.
Коля Майбуров тшӧтш шпыньмуні. Ас кежсьыс кутіс думайтны: мый ньӧбас сы мында сьӧм вылӧ? Ӧд куим сайӧ миллионӧн морт вылӧ воӧ. Тайӧ, дерт жӧ, озырлун. Ньӧбас дона костюм, вылыс паськӧм, машина. Локтас школа дорӧ мича машинанас да ставнысӧ чуймӧдас. Нӧшта волас ичӧт сиктас. Мед аддзыласны Данилаыс да Васьӧыс. Кыдзи сійӧ петас кабинасьыс, шыбитас вомсьыс чигаркасӧ да сьӧлыштас налы кок уланыс. А накӧд кӧ лоӧ Бимыс, перъяс пистолетсӧ да школӧбтас сылы плешкас. Нӧшта найӧс на пистолетнас повзьӧдыштас. Ӧні Коля Майбуров абу нин важъя кодь, оз бӧрддзы.
А Дерягин тшӧтш ас кежсьыс мӧвпаліс. Та мында сьӧм ради позьӧ унатор вылӧ мунны. Ӧдйӧ да тӧлкӧн «пыркнитны» сьӧм новлӧдлысьясӧс — абу гӧлик гусявны. Колӧ ставсӧ бура артыштны, медым лючки артмис. Мыйкӧ кӧ оз ладмы, нэм кутан помнитны. Оз этша ло, вермасны и нэм помӧдзыд пуксьӧдны. А мӧдарӧ кӧ, юрсиктыс абу карыд. Пыр жӧ корсьысьны оз уськӧдчыны. Дай туясьысьясыс, колӧкӧ, абу карса кодь нырисаӧсь.
Дерягин выльысь и выльысь ас кежын думайтіс локтан делӧ йылысь. Абу шутка, босьтны ӧтчыдысьӧн мешӧк тыр сьӧм. Аслас олӧмын, дзескыдінын и вӧля вылын, эз этша кывлы перкйысьяслысь быдсяма сёрнисӧ. Тӧдіс, мый ставныс сюрлісны дзик нинӧм абусьыс. Оз позь туясьысьяслы кольны некутшӧм кутчысянтор. Весиг юрсиыд сэні мед эз усь.
Артём ньӧти эз яндысь, мый сьӧмыс, кодӧс кӧсйӧны апыштны, колӧкӧ, кодъяслӧнкӧ удждоныс либӧ пенсияыс. Колӧ босьтны олӧмсьыс ставсӧ, мый верман. Со тай, быд лун телевизор пыр петкӧдлӧны ыджыд чина гусясьысьяссӧ. Миллиардъясӧн куралӧны, а олигархъясыс странасӧ дзоньнас пыдзыртісны. Кодкӧ зарни вылын сёйӧ, а кодкӧ певсӧ нёнялӧ.
Тайӧс думыштӧм бӧрын Дерягин нӧшта на чорзис сьӧлӧмнас. Вермис кӧ, тайӧ делӧсӧ ӧтнас бергӧдіс, но отсасьысьтӧг та пӧрйӧ некыдз оз позь. «Эн горшась, — шуис аслыс. — А то сюран».
Сосновскийӧс сійӧ тӧдіс бура. Наръяс вылад эз ӧти во ӧтлаын коллявны. Тӧдіс, мый сьӧм ради став вылӧ мунас. Дай мыйкӧ кӧ — оз котӧрт винитчыны, вомсӧ оз мӧд паськӧдлыны. Сӧмын Коля Майбуровӧс сьӧкыд на гӧгӧрвоны. Кычи кодь на, но сьӧмтӧ радейтӧ жӧ и пытшкӧсыс дӧновмунӧма нин. Но вермас вомсӧ калькнитны да удтыны. Колӧ сійӧс бурджыка кӧртвомавны. Мед бӧрас некытчӧ лоӧ воштысьны.
Татшӧм думъясӧн найӧ пырисны карӧ. А сэсся регыд мысти сувтісны важиник пу керка дорӧ. Дерягинлы сійӧ коли батьмамсяньыс, кодъяс сьӧрсьӧн-бӧрсьӧн мӧдар югыдас муналісны Дерягинлӧн колонияын пукалігкості. Дзескыдінысь петӧм бӧрын ӧтчыд на-й ветліс шойна вылас, бать-мам гу вылӧ. Пыр быттьӧ некор. Дай эз кыскы сійӧс шойна вылас.
Тэрмасьӧмӧн сёйыштісны, петісны ывлаӧ. Шондіыс катовтчӧма рытланьӧ. Оз нин пӧсьнас, луннас моз, коясь. Артём кыскис зепсьыс папирос. Ӧтиӧс сюйис вомас, мӧдӧс мыччис Колялы.
— Ветлам лавкаас вуграсян кӧлуйыдла.
— А-а, — довкнитіс юрнас Коля да восьтіс машина ӧдзӧссӧ.
Дерягин пуксис руль сайӧ. Восьса ӧшиньлань папирос тшынсӧ пӧляліг бергӧдіс машинасӧ да веськӧдчис паськыд туйлань.
Воторникӧ, дас час лунын, юрсиктса изэрд вылын вӧліны сӧмын некымын шопер да гоз-мӧд старука. Найӧ кивыль эз вӧчны Сбербанк дорӧ сувтысь сьӧм новлӧдлан машина вылӧ. А машинаысь петіс сьӧд паськӧма мужичӧй, коді ӧтар киас кутіс тыра мешӧк, а мӧдарнас лӧсьӧдіс морӧс бердас ӧшалысь автоматсӧ. Кор кабинаысь мыччысис мӧд мужиклӧн мышкыс, банк керка сайысь уськӧдчисны куимӧн. Сэтшӧм жӧ сьӧд паськӧмаӧсь. Юраныс сюйӧмаӧсь сьӧд капрон чувкияс. Ӧтиыс, медся ыджыд тушааыс, уськӧдчис сьӧм тыра мешӧк кутысь дорӧ да мыйӧнкӧ резыштіс синмас, а сэсся чорыда вачкис юрас. Кватитіс мешӧксӧ да котӧртіс банк керка сайӧ. Мӧдыс сэк жӧ вачкис балябӧжас машинаысь бӧрӧн петысьлы да тшӧтш котӧртіс дзиръя ӧдзӧслань. А коймӧдыс пистолетысь лыйис машина кӧлесаас да шоперладор ӧдзӧсас.
Изэрд вылын сулалысьяс чуймисны сӧмын лыйсьӧм шыысь. Аддзисны киновывса кодь серпассӧ да колины сулавны восьса вомъясӧн. А кыкнан сьӧм новлӧдлысьыс куйлісны. Шоперыс, тыдалӧ, татшӧмтортӧ эз жӧ виччысь да тшӧтш шӧйӧвоши. Эз жӧ уськӧдчы бандитъяс бӧрся. Кор котӧртіс дзиръя ӧдзӧслань да шыбитіс пыкӧдсӧ, удитіс аддзывны сӧмын пышйысь машиналысь тшынсӧ.
Кодыр палялісны да звӧнитчалісны полицияӧ, коли кадыс. Эз нинӧм сет сідз шусяна план «перехват». Полицияса уджалысьяс мыйлакӧ уськӧдчисны суӧдны бандитъяссӧ карлань. Тыдалӧ, думайтісны, мый грабитысьяс бӧръясны йӧзаин, медым кокньыдджык лои дзебсьыны. Но туясьысьяс ылалісны.
Артём Дерягин кутіс туйсӧ мӧдарӧ, ичӧт сиктлань. Видзӧдлывліс кабинаса ичӧтик рӧмпӧштанӧ, нервничайтіс. Кыйӧдіс, оз-ӧ вӧтӧдны найӧс. Мыйӧн прӧйдитісны ичӧт сиктӧд да кежисны юдорса кыддза раслань, вӧлисти сьӧлӧм вылас личалі.
— Пышйим, тыдалӧ, некод эз вӧтчы, — машинасӧ сувтӧдігмоз шуис сійӧ. — Час, рас пытшкас котӧртла.
— Эн пов, татысь оз корсьны, — шуис Сосновский.
— Ме жӧ шулі, мый артмас, — асьсӧ ошкыштіс Коля Майбуров. — Куим минутӧн мешӧк тыр сьӧм! Вай видзӧдлам.
Коля нюжӧдіс кисӧ сьӧм тыра мешӧклань. Но Сосновский ачыс босьтіс, разис да паськӧдіс мешӧксӧ.
— Вот тайӧ да, — шешмуніс сійӧ. — Олыштам!

ВОТЧИГӦН

Данила воис ичӧт сиктӧ бать-мамыскӧд да Лизуккӧд буретш сійӧ лунӧ, кор Васьӧӧс лэдзисны больничаысь. Другъяс аддзысисны, радпырысь кутлісны ӧта-мӧдлысь кияссӧ.
— Картупель агсавны да первой пӧвсӧ мудйыны локтім, — ошйысис Данила.
— Водз на ӧд.
— Абу, миян картупель корйыс кузя нин быдмӧма. Висьтав, тэ кыдзи олін, мый вӧчин?
— А-а, мый вӧчи! Больничаын куйлі.
— Больничаын? А мыйла эн звӧнитлы?
— Мыйӧн? Дай участкӧвӧйыс эз тшӧкты больгыны. Бур, мый ловйӧн коли.
— Весиг сідз, — чуймис Данила. — Нолтӧ, висьтась.
Васьӧ та пӧрйӧ эз мӧд пыксьыны. Висьталіс другыслы ассьыс лоӧмторсӧ.
— И телепонӧс найӧ нуисны, — помаліс сёрнисӧ сійӧ.
— Вот ӧд, ме сэн эг вӧв! — чабыртліс кулакъяссӧ Данила. — Эськӧ эз сідз помась делӧыс.
— Код тӧдас, ӧд найӧ куимӧнӧсь и, тӧдӧмысь, эз куш киаӧсь вӧвны. Вермисны плешкад сизьдыштны.
— Но и но, — шензьыштіс Данила. — Вит миллион тшапнитны!
— А-а, — шуис Васьӧ да бергӧдіс сёрнисӧ мӧдарӧ.
— Дыр кежлӧ воинныд?
— Вежон пӧ, шуис батьӧй.
— Сідзкӧ, позяс чери кыйны ветлыны. Либӧ тшакла кайлыны. Висьталӧны, гоб пӧ петӧма.
— Кайлам тшакысла, татчӧ матіас. А бӧрас позяс и вуграсьны катлыны.
— Кытчӧ? Нёбъю кузя?
— Позьӧ. Ӧні ваыс эз на ёна ям, оз ков зібйӧн тойласьны.
— Зібъясьлӧны ю йылас, а сэтчӧдз ми ог кайӧй.
Другъяс сёрнитчисны ветлыны вӧрас подӧн. Шуисны, мый Бимсӧ тшӧтш босьтласны. Сійӧ та вылӧ ёна нимкодясяс, пӧттӧдз сюрӧ кокъяссӧ веськӧдлыны да. Ӧд бӧра-водза оз ӧти верст ло.
Асывнас, водзпӧр на, кык друг босьтісны пестеръяс, чуманъяс да чукӧстісны понсӧ. Пожӧма ягӧдз туйыс заводитчис карта сайсянь. Кытшлаліс кӧдзаяс пӧлӧн, вуджис ичӧтик ёль вомӧн да крута мӧдӧдчис нӧрыс йылӧ. Сэні, вывтасінас, шувгӧны пожӧмъяс да козъяс. Ортсыладорас найӧ пашкырӧсь, зумыдӧсь. А пыран кӧ пыдӧджык, козъясыс нюжалӧмаӧсь да тошсялӧмаӧсь. Лапъясыс видзӧдӧны увлань. Пуясыс кажитчӧны кузьӧсь да ёсьӧсь. Видзӧдлан йылас — картузыд юрсьыд исковтас.
Другъяс ботіасьӧмаӧсь, вӧрад сытӧг оз позь. А то пыр и кӧтасяс кокыд. Ӧта-мӧдкӧд варовитігмоз вӧтчисны Бим бӧрся, нӧрысӧд. Понйыс котӧртіс, люп пыравліс паныдасьысь коз улӧ. Исыштліс, пасйысьліс да увтышталіг видзӧдлывліс зонкаяс вылӧ. Гашкӧ, тшӧтш корис пасъясьны. Сійӧ талун ас ногыс нимкодясис.
Дай кыдзи он радлы, кор аддзан вӧр-ваыслысь мичлунсӧ, кор аддзан шонді югӧръяслысь усьӧм лысванас ворсӧдчӧмсӧ. Кыдз найӧ югнитлӧны кок улын да чеччалігтыр писькӧдчӧны пуяс костӧд. А бӧрӧ кольӧм увтасысь, ёль боксьыс, шондіыс апаліс ляпкыдик лӧзоват русӧ.
Кӧнкӧ ылын кӧкыштіс кӧк. А орччӧн, веж туруна да дзоридзьяса кушинъясын, пышкайяс «чик-чирик, чик-чирик» чипсісны. Жбыркнитласны кустъяс гӧгӧр, вӧчасны кытш да сунласны понӧльяс костӧ. Кытчӧ ӧшйӧма черань вез. Чераньыс, кӧнкӧ, виччысьӧ кодлыськӧ везъяс шедӧмсӧ да ас ногыс тшӧтш чиктылӧ. Малямушъяс дзизгисны бокын, пуксьывлісны дзоридзьяс вылӧ, сатшкысьлісны здук кежлӧ да бара лэбзьылісны. Сэні жӧ бобувъяс шпорӧдчисны. Вӧрбокса нӧрысыс дзизгис, дзользис уна шыӧн.
А со заводитчис пожӧма яг. Другъяс пырисны пыдӧджык. Сэтчӧ, кытысь пыр жӧ мӧдісны сюрласьны гӧрд да дона гобъяс. Мыччысялӧмаӧсь кольӧмвося коръяс да нитш улысь, вӧзйысьӧны чуманӧ.
Кык друг, ӧта-мӧдсянь неыджыд косталӧмӧн, надзӧникӧн тапикасисны. Копрасисны, босьталісны тшакъяссӧ. Чукӧстлывлісны Бимӧс, мед ылӧ эз мун. Васьӧ кутіс на тӧд вылын, кыдзи понйыс сійӧс эновтліс. Ӧд вӧлі кӧ дінас, гашкӧ, балябӧжыс дзоньвидзаӧн коли. А колӧкӧ, мӧдарӧ артмис. Бимыс кӧ кутіс увтны, усьласьны локтысьяс вылӧ, вермисны лыйны и сійӧс, и Васьӧӧс. Лёк йӧзсяньыд бурсӧ сьӧкыд виччысьнытӧ. Ӧні Васьӧ тырвыйӧ нин гӧгӧрвоис, мый локтысьясыс вӧрӧгъяс. Сӧмын некыдз эз вермы дум вылӧ уськӧдны: кодлӧн сэтшӧм тӧдса гӧлӧсыс вӧлі, коді мышкӧн пукалысь том мортыс?
— Шудӧг туйланьыс сетчам, — корис другсӧ Васьӧ.
— Мыйла?
— Сэні пӧ унджык дона гобйыс петӧма.
— Сідзкӧ, мунам, — матыстчигмоз ӧткывъясис Данила.
Васьӧ пыр жӧ шутёвтіс понйыслы.
Зонкаяс вотчигмоз мӧдӧдчисны Шудӧг туйлань. Збыльысь, кымын матӧджык матыстчисны, сымын унджык паныдасьліс дона гобйыс. Регыдӧн чуманъяс тырласисны. Личкисны кияссӧ дай гылавны нин кутісны.
— Данила, — чукӧстіс Васьӧ. — Вай ректам тшаксӧ пестеръясад. Кокньыдджык лоӧ ветлӧдлыны.
Зонкаяс ӧтлаасисны, видзӧдалісны ӧта-мӧдыслысь сюрӧм гобъяссӧ, ошйысисны. Сэсся лэдзисны мышсьыс пестеръяссӧ. Васьӧ перйис няньтор, чегис куим пельӧ. Ӧтиӧс мыччис Данилалы, а мӧдсӧ Бимлы.
— Регыд косны ковмас, — вомтырнас шуис Данила. — Уна нин сюрис, дай петігӧн ӧктам на.
— А-а, ог ылӧ мунӧй. Туй дорыс матын нин.
— Позьӧ Шудӧг туй кузяыс бӧрсӧ петны.
— Сэті ылынджык лоӧ, бурджык кыті локтім, сэті жӧ косам. Дай пода туйыс топыдджык Шудӧг туй дорсьыс.
Данила эз кут вензьыны. Сійӧ тэчис ассьыс тшаксӧ пестерӧ да волысаліс сійӧс мышкас. Босьтіс куш чумансӧ киас. Ӧні тшаксӧ нуны лои ёна кокньыдджык. Сідзкӧ, эз весьшӧрӧ йӧзыс пестеръяссӧ лӧсьӧдлыны. Кокньыд, мыштӧ оз дойд, дай тшаквотӧсыс сэні лолалӧ, оз лямав.
Та пӧрйӧ другъяс мунісны ӧта-мӧдсяньыс матын, сёрнитігтырйи. Данила выль пӧв юасис Васьӧлысь вӧрӧгъяскӧд паныдасьлӧмсӧ.
— Вит миллион, тайӧ зэв ыджыд сьӧм, — гора сёрнитіс сійӧ. — Сы вылӧ унатор позьӧ ньӧбны.
— Дерт, оз этша.
— Некымын мича машина, керка лэптыны либӧ бур патера карысь ньӧбны.
— Ме думысь, тшапнитасны да патерасӧ налы сутуга сайын сетасны. И оз регыд кежлӧ.
— О, колӧ на кутны. Кымын грабитӧм кольӧ сідзи, телевизор пырыд он кывлы али мый?
— Аддзыла и кывла, но, ме чайта, тані найӧс кутасны. Медым юрсиктын татшӧмторсӧ вӧчны да не сюрны? Оз эскыссьы. Участкӧвӧй шуис, татшӧм ыджыд сьӧм пӧ первойысь мырддисны.
— Ланьтыштлы, — корис другсӧ Данила. — Бимыд со увтчӧ. Мыйкӧ аддзӧма.
Зонкаяс ланьтісны, кывзыштісны увтчӧм шысӧ. Васьӧ шутёвтіс, но понйыс эз матыстчы. Сӧмын ёнджыка мӧдіс увтны. Другъяс котӧрӧн уськӧдчисны увтчӧм шылань. Воисны восьсаинӧ да джӧм сувтісны. Шудӧг туйсянь воськов комын ылнаын, важся пӧрӧдчанінын, кык пожӧм костын сулаліс турунвиж «Жигули». Вылас шыблалӧмаӧсь кыдз росъяс, коз да пожӧм пу лапъяс да важ пу йывъяс. Не кӧ Бимыслӧн увтчӧмыс, вермин бокӧдыс мунны да эн эськӧ-й казяв дзебӧмторсӧ. Понйыс увтыштас, видзӧдлас зонкаяс вылӧ, машина вылӧ да эрыштас.
Зонкаяс кытшовтісны, видзӧдалісны аддзӧмторсӧ. Васьӧ шыблыштіс кабина вывсьыс лыс лапъяссӧ. Кӧсйис тӧдмавны машинаыслысь пассӧ. Пасыс, Васьӧ чайтӧм серти, вӧлі тӧдтӧм. Сійӧ кӧть и воштыліс сэки садьсӧ, но мый аддзыліс, кутіс вежӧрас. А дзебӧмыс зонкаясӧс шензьӧдіс жӧ. Мыйла тадзисӧ вӧчӧмаӧсь? Шудӧг туйдорса пожӧма ягӧ уна вотчысь волӧ. Весиг карсаясӧс тшӧкыда позьӧ аддзывны. Но волысьясыс эз дзеблыны ассьыныс машинасӧ лыс лапъяс улӧ.
Кык друг йӧжгылясьыштісны места вылас, чукӧстісны Бимӧс да мӧдісны гортлань. Мунігас донъялісны уна ногӧн машина дзебӧмсӧ.
— Гашкӧ, полӧны гусялӧмысь, — чуйдіс другсӧ Данила.
— Ме думысь, эз.
— Мыйла, сідзкӧ?
— Тӧді кӧ эськӧ, но, чайта, колӧ участкӧвӧйлы висьтавны. Тані мыйкӧ гусятор эм. Ме сідз мӧвпала.
— Правильнӧ, колӧ участкӧвӧйыслы висьтавны. Медым пас сертиыс прӧверитас, тӧдмалас, кодлӧн машинаыс. Колӧкӧ, бандитъяслӧн.
— Абу кӧ?
— Абу кӧ, водзӧ мед корсьӧны. Абу ӧд найӧ лымйысь, эз сывны. Дай тэнӧ юрад вачкӧмысь колӧ найӧс велӧдыштны. Мед дзескыдінас пукыштасны.
— Ме кӧсъя жӧ, мед найӧс тшапнитасны, — чорыда шуис Васьӧ. — Батьӧ висьталіс, некод пӧ абу кужӧма виччысьнысӧ, мый юрсиктын татшӧм рӧзбой лоӧ. Некор на пӧ сьӧм новлӧдлысьяссӧ абу чирпӧшитлӧмаӧсь.
Зонкаяс воисны гортас пажын бӧрын нин. Нуръясисны да весалісны вайӧм тшаксӧ. Мамъяслы нимкодь, мича гобъястӧ аддзисны да. Данилалӧн Лизук чойыс ёна жӧ нимкодясис. Мӧдысь пӧ ме тшӧтш ветла вотчынысӧ. А Данила шуис, быдмыштан пӧ да сэки.
Васьӧ матыстчис ӧшинь улас да гораа шутёвтіс. Данила пырысь-пыр петіс. Другъяс тэрыба мӧдӧдчисны сикт шӧрлань, кӧні сулаліс важиник клуб. Сэні вӧлі участкӧвӧйлӧн торъя жыр. Пырисны, кыскыштісны ӧдзӧс вугсӧ: игана. Петісны клуб ӧшинь улӧ да паныдасисны клубса завыскӧд, Нина Ивановнакӧд.
— Нина Ивановна, ті он тӧдӧй, кӧні участкӧвӧйыс?
— Тӧда, регыд на юрсиктӧ муніс, талун оз нин лок. А мый, колӧ?
— Да сідз, аски волам, — шуис Васьӧ да видзӧдліс другыс вылӧ. — Данила, мунам гортӧ. Мамӧй агсасьны вӧлі тшӧктӧ.
Зонкаяс тэрыба мӧдӧдчисны гортӧ. Данила тшӧтш кӧсйис град дорын уджыштны. Дай батьыс казьтыліс пывсян кӧджысь ӧдзӧссӧ лӧсьӧдны: косталӧма пӧ. Сёрнитчисны, мый аски асывсяньыс воласны Петровичыс дорӧ.
Асывнас найӧ, кыдзи и кӧсйысисны, локтісны клуб дорӧ. Талун сэні сулаліс «Полиция» гижӧда важиник уазик.
— Иван дядьыд эм, — Васьӧ индіс машина вылӧ.
— А-а, пырам?
— Дерт жӧ, сійӧн и локтім да.
Зонкаяс тотшкӧдчисны да восьтісны ӧдзӧссӧ. Участкӧвӧй, Петрович, пызан сайын гижис. А сылы паныд пукаліс Малань пӧч да кинас шенасьӧмӧн висьтасис.
— Тӧдан, тӧрыт рытсянь корся Маняӧс. Талун бара чеччи квайт часын. Мися, петала кытшовта, гашкӧ аддза. Мишка каньӧй нявзӧ, сёйны корӧ. Сылы шуа: ог, мися, верд, зэв тай дыш. Паччӧрысь сӧмын сёйны лэччылӧ, а шыръясыс кок улӧд нин котралӧны. Водзын ёна вӧлі кыйсьӧ, а ӧні киӧн быттьӧ босьтісны, вомдзалісны, тыдалӧ. Иван Сандра вӧлі вежалӧ да эз-ӧ нин сійӧ вомдзав?
— Микайловна, — торкис пӧчӧӧс Петрович. — Лючки висьтась, мыйла локтін. Кань йывсьыд кута гижны, али мый?
— Но вот, кывзы либӧ. Петі гидӧ, восьті ӧдзӧссӧ, а Маняӧй абу, тӧрыт рытсяньыс абу. Ӧтарӧ котӧртлі, мӧдарӧ — некӧн оз тыдав. Гусялісны, сідз и гиж.
Малань пӧч чышкыштіс вом дорсӧ. Видзӧдліс пырысь зонкаяс вылӧ, быттьӧ кӧсйис, мед найӧ тшӧтш эскӧдісны сылысь висьталӧмсӧ.
— Маняыс коді, кӧзаыд? — водзӧ юасис Петрович.
— Да кӧза дерт, лӧз лента голяас кӧртавлі, он тӧд али мый, нэмсӧ тан олан да.
— Рытнас гидад йӧртлін?
— Абу на выжыв, кысь йӧрта, кор лудысь эз лок.
— А колӧкӧ, кӧнкӧ шӧйтӧ, чигарка 
улич вылысь ӧктӧ. Коркӧ ачым аддзылі.
— Ӧтчыд, кӧнкӧ, аддзылін да. Ӧні чигаркасӧ оз някляв, ог казявлы.
— Ладнӧ, сідз и гижам.
Петрович мыйкӧ гижис, сэсся гижӧдсӧ мыччис Малань пӧчлы.
— На, татчӧ кырмась.
— Кырмася, корсян кӧ Манясӧ.
— Корся, а ачыд тшӧтш матігӧгӧрсьыс кытшовт. Колӧкӧ, кӧнкӧ йирсьӧ. Некод эз гусяв.
— Эз дерт, прӧста ог жӧ висьтав — гусялісны.
Сэсся копыртчис Петровичлы пель дорас да вашкӧдіс:
— Колӧкӧ, Иван Сандра гуис, вежалӧ вӧлі кӧза вылас, уна пӧ йӧвсӧ вайӧ да. Сійӧ важысянь меным пакӧститчӧ. Томдырйиыс весиг менсьым верӧсӧс мӧдліс ылӧдлыны.
— Ладнӧ, прӧверита, — гораа шуис участкӧвӧй.
— Прӧверит, — ӧдзӧс вугйӧ кутчысигмоз кывкӧрталіс Малань пӧч.
Петрович колльӧдіс синъяснас пӧчӧӧс. Малыштіс морӧс зепсӧ, думсьыс кӧсйис кыскыны чигаркасӧ. Но тӧд вылас уси, мый кык лун нин сьӧрсьыс оз босьтлы куритчансӧ, кӧсйӧ дугӧдчыны, да ӧвтыштіс кинас.
— А ті мый могысь воинныд? — юаліс локтысь зонкаяслысь.
Другъяс ӧта-мӧд вежмӧн висьтасисны тшак вотігӧн дзебӧм машина дорӧ веськавлӧмсӧ. Налы пыр ёнджыка кутіс кажитчыны, мый эз весьшӧрӧ сійӧс дзебны. Кодкӧ полӧ йӧзасьӧмысь. Оз-ӧ тӧндзия вӧрӧгъясыд дзебсясьны Шудӧг бокас?
— Колӧ туясьны, кодлӧн татшӧм номера машинаыс, — кывкӧрталіс Васьӧ. — Ті ӧд верманныд тайӧс вӧчны.
— Нолтӧ, висьтав номерсӧ.
— А505РК 11RUS.
Петрович гижыштіс кабала вылӧ. Сэсся босьтіс телефонсӧ да звӧнитіс юрсиктӧ, ГАИ-ӧ.
— Ковмас виччысьлыны ӧти здук, — трубкасӧ пуктігмоз шуис Петрович. — Прӧверитасны панас серти, кодлы сетлісны номерсӧ. Да ті пуксьӧй, колӧкӧ, оз пыр жӧ аддзыны.
Зонкаяс пуксисны. Но виччысьны эз дыр ковмы. Триньӧбтіс звӧнок. Петрович босьтліс телефон трубкасӧ да регыдӧн и пуктіс.
— Кӧні, шуанныд, сулаліс машинаыс?
— Километра кык, Шудӧг туй кузяыс, — Данила видзӧдліс другыс вылӧ. — Сідз ӧд лоӧ, Васьӧ?
— Сідз кымын.
— Верманныд петкӧдлыны? — юаліс Петрович.
— Да ӧд ми сійӧн и локтім, — довкнитісны юрнаныс зонкаяс.
— Мунам, сэтшӧм пассӧ киритлӧмаӧсь кык во сайын. Карса ӧти овмӧс киссьӧм «Нива» машина нулӧма кӧрт шыблас чукӧрӧ. Сідзкӧ, тіян аддзӧм машинаас пасыс абу аслас.
Участкӧвӧй чеччис пызан сайысь, лэдзис водзвылас зонкаясӧс да петіс жырйысь, игныштіс ӧдзӧссӧ. Регыд мысти уазик мӧдіс Шудӧг туйлань. Петрович пукаліс руль сайын, юасис зонкаяслысь, сюрис эз тшакыс. Сёрнитіс ӧнія олӧм йылысь. Аслас матыстчысь пенсия кузя.
— Вот пета шойччӧг вылӧ да тіян моз жӧ кута вотчыны да чери кыйны, — радпырысь висьтасис сійӧ. — Сӧмын вежысьсӧ мыйкӧ дыр оз ыстыны. Гӧтырӧй помся шуасьӧ, тшӧктӧ ӧдйӧджык петны удж вылысь: спокой пӧ абу, лун и вой кытчӧкӧ корӧны.
— А вот ми помалам школасӧ да пырам велӧдчыны институтӧ, кӧні участкӧвӧйсӧ велӧдӧны, — друг шыасис Васьӧ. — Тэ кыдз думайтан, Данила?
— Ме... — джӧмдыліс другыс. — Ме та йылысь эг на думыштлы. Дай менӧ оз кыскы тайӧ. Со тай, быдсяма кӧзасӧ сэсся тшӧктасны корсьны.
— А ме мӧвпалі нин. Кор больничаас куйлі бандюганыслӧн балябӧжӧ вачкӧмсьыс.
— Бур, молодеч, — ошкыштіс Васьӧӧс Петрович. — Менӧ удж вылысь вежан. А кӧза корсьӧмыд, первой видзӧдлас вылӧ, гашкӧ, серам лоӧ. Но тайӧ абу сідз. Пӧрысь мортыслы тайӧ ыджыд ускӧттьӧ.
— Ме сідз жӧ мӧвпала, — шуис Васьӧ. — Сӧмын менам велӧдчӧм помавтӧдз уна во на кольӧ.
— Да, быдмыштны тіянлы ковмас. Сы дыратӧ ог нин вермы уджавны. Лоа рад, велӧдчан кӧ участкӧвӧяс. Ме со комынӧд во тані мырся. Быд пон менӧ тані и орчча грездъясас тӧдӧ. Тэнӧ тшӧтш тӧдмаласны. Том йӧзлы и колӧ татшӧм уджас нырччыны.
Чорыд веркӧса туй помасис. Машина кежис Шудӧг туй вылӧ, заводитіс чеччӧдлыны артмӧм гуранъясӧд. Туйсӧ Шудӧгысь лесопункт тупкысьӧм бӧрын Шойнатыса леспромхоз мыйкӧдыра дӧзьӧритіс на. Сэтчӧ вӧлі ветлӧны турун заптыны подсобнӧй овмӧслы. Но олӧмыс гудыртчис, ставыс мӧдіс киссьыны. Тупкысис и леспромхозыс. Та бӧрын уна во нин туйсӧ некод оз мольӧдышт. Ӧні сы кузя тулыс-арнас ветлӧны сӧмын вотчысьяс да вӧралысьяс.
Неыджыд чукыль бӧрти тыдовтчис зонкаясӧн аддзывлӧм «Жигулиыслӧн» местаыс. Но ӧні сэні кольӧмаӧсь сӧмын лыс лапъяс да пу йывъяс, мыйӧн вӧлі дзеблӧмаӧсь машинасӧ. Уазик сувтіс.
Петрович кусӧдіс моторсӧ да петіс кабинаысь. Бӧрсяньыс петісны зонкаяс.
— Ничего себе, — рочыштіс Данила. — Усйысьӧма нин.
— Да, со кӧлеса туйыс кольӧма.
— Тыдалӧ, регыд на мунӧма, — гыжйыштіс юрсӧ Петрович. — Кодарӧ сетчис? Миянлы эз паныдась. Сідзкӧ, муніс водзджык либӧ горув лэччис.
Петрович зепсьыс перйис телефонсӧ да звӧнитіс. Корис ДПС-са уджалысьясӧс сюсьджыка кыйӧдны машинаӧн ветлысь-мунысьӧс. Гашкӧ пӧ, карлань мунісны корсянторъясыс.

КӦЗА ГУСЯЛӦМ

Сиктӧ пыригӧн участкӧвӧйлысь «уазиксӧ» паныдаліс Малань пӧч. Ылысянь на ӧвтчис кинас.
— Сувтлӧй, — горӧдліс да кинас тупкыштліс пиньтӧм вомсӧ, тыдалӧ, яндысис.
Петрович надзмӧдіс машинасӧ, а кор ӧтвесьтасис пӧчкӧд, дзикӧдз сувтіс.
— Кӧзаыд сюри али мый? — ӧдзӧссӧ восьтігмоз юаліс сійӧ.
— Эз, ме сикт гӧгӧрсӧ кытшовті нин, некӧн абу. Рытсяньыс лысьтытӧм да вӧраыс тшыкӧ.
— Колӧкӧ, кодкӧ лысьтіс.
— Пон нёнь, — дӧзмис пӧч. — Корсь, он кӧ, пыр жӧ норася, тэ менӧ тӧдан.
— Тӧда, корся, корся. Сӧмын куим лун мысти, оз кӧ ачыс гортад лок. Сэтшӧм законыс.
— Сэтшӧм закон? Коді сійӧс лӧсьӧдіс?
— Ыджыд чинаясыс.
— Тьфу тэнад чинаыдлы! — сьӧвзис Малань пӧч машина кӧлеса улӧ да бергӧдчис мышкӧн.
А тайӧ кадӧ Маня нима кӧза вӧлі нин Нёбъю дорса вӧрасян керка бердын. Домын, гез йылын йирсис. Йирыштас веж турунсӧ, лэптылас нырсӧ, исыштас сынӧдсӧ да мекӧстас.
— Ме-э.
Сосновский Андрей колонияын пукалігӧн дзикӧдз тшыкӧдіс лыткасӧ. Сэні ёна чифиритіс, да, гашкӧ, сы понда. Лёкджык сёян кӧ ньылыштас, пыр и нюкыртас вӧлі кынӧмсӧ. Вӧля вылӧ петіс да ёнмыштіс, кынӧмыс гӧгрӧсмис. Но ӧні, кор воисны Шудӧг туйвывса вӧр керкаӧ, бара кынӧмсӧ кутіс топлӧдлыны. Кансер сёяныс, тыдалӧ, эз лӧсяв. «И колӧ жӧ вӧлі нюкыртны ӧні, кор лоӧ дзебсясьны. Мешӧк тыр сьӧм, а нинӧм вӧчны он вермы». Апаліс таблеткаяссӧ, мый вӧлі сьӧрсьыс, но ыджыд отсӧг эз ло. «Вот эськӧ йӧв стӧкан кӧ юыштны», — вӧр керкаса нар вылын кынӧмас кутчысьӧмӧн мӧвпаліс сійӧ.
— Дзикӧдз топӧдіс, — шога норасис Дерягинлы. — Ӧти пӧлӧс кансерыд оз лӧсяв тшыкӧм лыткалы. А водкаыс оз жӧ дыр кежлӧ дойсӧ бырӧд. Водзын йӧв юыштлі да вӧлі кокньӧдлас.
— Кысь тан йӧвсӧ босьтан? — чуймис Дерягин.
— Кӧза позьӧ гусявны, — сюйсис сёрниӧ Коля Майбуров. — Ме тӧда, кӧні йирсьӧны. Нуам, да некод оз тӧдлы.
— М-м, кӧза.
Дерягин чӧв оліс, думайтіс: «Кӧза гусялӧмӧн верман йӧзасьны. Но и висьысь корешыд тані олӧмсӧ сьӧктӧдӧ. Кулӧ кӧ, меным унджык кольӧ. Коляӧс позьӧ не лыддьыны. Повзьӧдан да ланьтас. Оз, оз туй, кулӧ кӧ, туясьны мӧдасны. Андрейлӧн шойччӧг лунъясыс удж вылас помасясны, и пыр жӧ корсьысьны заводитасны. АТП-ас шоперъясыс оз тырмыны, та вӧсна тшукысь сідз оз кольны. Жаль, мый эг тшӧкты удж вывсьыс мунны ас окота серти».
Коля Майбуров чӧв олӧмсӧ, тыдалӧ, ас ногыс донъяліс.
— Эн пов, ставыс лючки лоӧ, — такӧдіс сійӧ ошйысигмоз.
— Ладнӧ, — шпыньмуні Дерягин. — Мыйкӧ кӧ не сідз лоӧ, тэнад сьӧм пайыд вуджас меным.
Коля Майбуров та вылӧ нинӧм эз слӧймы шуны. Сійӧ Дерягинысь полыштіс. Вывті нин кӧдзыд видзӧдласыс сылӧн. Дай синмыс быттьӧ морӧстӧ писькӧдӧ. Мунігас эз сэсся шыасьлы. Сӧмын лыс лапъяссӧ да пу йывъяссӧ машина вывсьыс шыблалігӧн видзчысьӧмӧн чӧвтлывліс синсӧ сы вылӧ.
Кор налӧн «Жигулиыс» матыстчис веж луд вылӧ, кӧні йирсисны кӧзаяс да ыжъяс, Коля Майбуров корис сувтны.
— Со, бадь куст дорас, — индіс Дерягинлы. — Матын кӧзаыс, аддзан, лӧз лента сьыліас. Бадь корсӧ судзӧдӧ. Ме нянь торнас ылӧдла да кватита сюрӧдыс, а тэ отсалан машина дорас вайны.
— Но, давай, — тэрмӧдлыштіс мӧдыс. — Тэ водзын мун.
Коля видзчысьӧмӧн воськовтіс кӧзалань. Нюжӧдіс сылы няньсӧ да ачыс мекӧстіс:
— Ме-э.
Бӧрсянь кыліс прысьнитӧм, но Коля та вылӧ кивыль эз вартлы. Сійӧ лажыньтчӧмӧн нӧшта матӧджык матыстчис кӧза дорӧ. Ӧтар кинас мыччис няньсӧ, а мӧдарнас, кор кӧзаыс нюжӧдчис няньысла, кватитіс сюрӧдыс.
— Лок, отсав, — шӧпкӧмӧн корис Дерягинӧс.
Дерягин ырыштчис, босьтіс кӧзасӧ моздорас да зіля мӧдӧдчис машиналань. Коля, кӧза сюрӧ шашаритчӧмӧн, лётйысис бӧрсяньыс.
— Восьт ӧдзӧссӧ, — тшӧктіс Дерягин.
Кабинаын кӧза заводитіс лёкысь пессьыны да баксыны.
— Вай гезсӧ, домалам коксӧ, — корис Дерягин.
Коля уськӧдчис багажниклань. Перйис сэтысь вӧсньыдик гез
да мыччис Дерягинлы. Кыкӧн сэсся ӧдва кӧрталісны пессьысь кӧзалысь кокъяссӧ. Кӧза куйліс бӧръя пуклӧс вылын, будзгыльтліс синсӧ домалысьяс вылӧ да нораа шыасьліс:
— Ме-э.
Мужикъяс пуксисны машинаӧ да пыр жӧ вӧрзьӧдчисны. Найӧ мӧдӧдчисны веськыда Шудӧг туй вылӧ. Воддза сулаланінсӧ прӧйдитісны.
— Видлам пыдӧджык пырны, — шуис Дерягин. — Тані веркӧсыс топыд, ог сибдӧй дай кӧлеса туйыс озджык коль. Зэрыштас кӧ, ялакодь нитш вылас ньӧти оз кут тӧдчыны.
Та пӧрйӧ кӧза гусялысьяс муртса эз воны вӧр керка дорӧдз. Верст джын сӧмын лои подӧн мунны. Машинасӧ колисны сук лапъяса ыджыд коз бокӧ. Он кӧ сюся видзӧд, он и казяв. Лыс лапъясыс дзебӧны да нӧшта турунвиж рӧмыс.
Дерягин разис гез помсӧ кӧза кокъясысь да кӧрталіс сійӧс сюрас. Кыскыштіс гезйӧдыс кабинасьыс. А Коля босьтіс ньӧр да бӧрсяньыс ырыштчис кӧза вылӧ. Кӧза котӧртіс Дерягин бӧрся да ӧтарӧ норасис:
— Ме-э, ме-э.
— Йӧвтӧ вайим, — керка ӧдзӧс восьтігмоз горӧдіс Дерягин. — Пет, лысьты.
— Ог вермы, мед Коля лысьтас, — кынӧмас кутчысьӧмӧн шыасис Сосновский.
Дерягин эз мӧд уна сёрнитны. Юрнас довкнитіс Майбуровлы да индіс пызанлань, ыджыд кружка вылӧ. Коля эз мӧд пыксьыны, босьтіс кружкасӧ да матыстчис кӧза дорӧ. Лажыньтчис: ӧтар киас кружкаыс, мӧдарнас кӧза нёньсӧ чабравны кутіс, но йӧлыс эз пет. Сӧмын кӧзаыс лёкысь заводитіс чашйысьны. Дерягин аддзис тайӧс да серӧктіс.
— Сиктса морт, а лысьтысьны он куж.
— Ог, миян кӧзаыс некор эз вӧвлы.
— Вай кружкасӧ, со кыдзи колӧ.
Дерягин петкӧдліс, кыдзи лысьтысьӧны. Сэсся выльысь мыччис Колялы кружкасӧ.
— Ӧні ачыд.
Коля Майбуров час джын кымын мырсис, лысьтысис. Кружкаыс тырис да пыртіс керкаӧ, мыччис Сосновскийлы.
— На лекарствоыд, ю.
Сосновский гулькйӧмӧн юис выльысь лысьтӧм йӧвсӧ. Эз брезгуйт, мый сысъявтӧм да сьӧд чутъяс бовъялісны. А Дерягин видзӧдліс сы вылӧ да сӧмын кызӧктыштіс. Кыскис мешӧкысь вӧсньыдик кузь гез да тшӧктіс Колялы домавны кӧзасӧ.
— Кӧні сукджык туруныс, сэтчӧ домав. Сэсся ведранас лэччыв ю дорас да юктӧд. А то аски йӧвсӧ оз сет.
Дерягинлӧн мамыс, кувтӧдзыс, видзліс кӧзасӧ. Сійӧн и тӧдӧ, мый да кыдзи колӧ вӧчны. Тайӧ кадсянь Коля Майбуров, пусьӧмысь да чери кыйӧмысь ӧтдор, кутіс кӧзаӧс дӧзьӧритны. Вежлаліс йирӧданінсӧ, кыкысь лун лысьтіс да юкталіс. Корсюрӧ сетліс нянь кусӧк. Уна йӧв эз лолы, но кружкаыс тырлывліс. Сосновскийлы регыдӧн и лӧсьыдджык лои. Та бӧрын Коля Майбуров видліс могсӧ сы вылӧ вештыны.
— Ачыд сэсся кӧзасӧ лысьты, — шуис Сосновскийлы.
— Тэ нин, велалӧм морт, — шпыньдіс мӧдыс.
Майбуров заводитліс венласьны, но Дерягин сы вылӧ сідз чӧвтліс синсӧ, мый пыр жӧ ланьтіс. Петіс керкаысь да лэччис Нёбъю дорӧ. Кутіс лэптавны подольникъяс. А думнас видіс быдсяма лёк кывъясӧн Дерягинӧс. «Виччысьлам, лоӧ и миян улич вылын гажыс», — шуаліс аслыс.
Подольникъясӧ шедӧмаӧсь бура ыджыд ёкышъяс. Мездаліс найӧс, вугыръяссӧ самаліс да выльысь чӧвталіс. Перйис гач зепсьыс плёнкаа мешӧк да чукӧртіс черисӧ. Бӧр мӧдӧдчис вӧр керкалань. Этшыс ю дорын ноксигкості раммыштіс, но лӧглуныс Дерягин вылӧ морӧс пытшкас коли. Сійӧ мӧвпыштліс нин аслас сьӧм пайӧн пышйыны татысь, но поліс. Суӧдас кӧ Дерягиныс, мӧдаръюгыдас мӧдӧдас.

НЁБЪЮ БОКЫН

Участкӧвӧйкӧд торйӧдчӧм бӧрын Васьӧ да Данила локтісны гортаныс. Мамыс Данилаӧс паныдаліс пинясьӧмӧн.
— Мудйысьны локтім, а помся кытчӧкӧ мунан!
— Участкӧвӧйкӧд Шудӧг туй вылӧ ветлім. Банк грабитысьясӧс корсим.
— А тэныд сэтчӧдз кутшӧм мог? Мед ачыс корсьысьӧ, сыысь удждон босьтӧ.
— Да ми машинасӧ аддзылім, кайлім индыны.
— Индінныд?
— Эз нин вӧв.
— Но вот, босьт кокансӧ да лок мудйысь. Виччысясны тіянӧс грабительясыд, кор локтанныд да тшапнитанныд. Видзӧдтӧ, кутшӧм «Шерлок Холмсъяс»!
Данила эз кут венласьны. Пыраліс сарайӧ, перйис кокансӧ да матыстчис картупель град дорӧ, заводитіс мудйысьны. Мамыс тшӧтш мудйысис, а Лиза чойыс ёг нетшкис. Сійӧ, кор мамыс сёрнитіс, Данилалы сӧмын кывсӧ петкӧдліс.
Мудйысьӧмыс муніс надзӧн. Водзджык кӧ, кад вылӧ кураналісны, эськӧ ёгыс этшаджык вӧлі. Но кысь, он ӧд карсяньыд уськӧдчы. Ӧні лоӧ йӧжгылясьны, ӧктыны ёгсӧ да сы бӧрын коканасьны. Мамыс Лизакӧд ӧтвылысь уджсӧ вӧчисны. А Данила ӧтнас. Веськӧдчис, малыштіс коссӧ да юаліс мамыслысь:
— Батьыд кӧні?
— Тэ моз жӧ шӧйтӧ. Важ удж вывсяньыс звӧнитлісны да муніс. Ог пӧ дыр ветлы, а кык час нин мунӧмсяньыс коли.
Но буретш тайӧ кывъяс бӧрын батьыс мыччысис дзиръя ӧдзӧс дорӧ.
— Менӧ виданныд?
— Кодӧс сэсся? Вошинныд ӧтиныд и мӧдныд.
— Час, ми Данилакӧд босьтчам да суӧдам на тіянӧс.
— Видлӧй!
Батьыс тшӧтш босьтіс кокан, сувтіс Данилакӧд орччӧн. Тайӧ лунӧ сэсся став семьяӧн мудйысисны. Рытӧдз тырмис уджыс. Мамыс костас пывсян ломтіс. Пессӧ да васӧ Данила воддза луннас ваявліс. Удж эштӧм бӧрын ставӧн пывсисны, косъяссӧ небзьӧдісны. Ужнайтігӧн Данила бать-мамыслысь вӧзйысис чери кыйны катлыны.
— Мед ветлас, ме пывсян ӧдзӧссӧ ачым лӧсьӧда, — кывкӧрталіс батьыс.
А Васьӧӧс, участкӧвӧйкӧд торйӧдчӧм бӧрын, мамыс тшӧктіс агсасьны. Налӧн градъяс вылын картупельыслӧн корйыс ляпкыд на, мудйыны водз. Сӧмын ичӧт куранӧн костъяссӧ позис куранавны. Та дырйи мамыс эз ропкы. Ачыс сійӧ пывсян кӧджын машинаӧн песласис. Ывла вылын нюжӧдӧм кӧвйӧ ӧшлӧма бура уна мыськӧмтор.
— Сӧмын эн пуркйы буссӧ паськӧм вылас, — ӧлӧдіс мамыс.
— Ог, ме мӧдар ӧшинь улӧ муна, сайӧдінас.
— Правильнӧ, сэк кості тані паськӧмыс шуралас. Со тӧла и шондіа, — вочаасис мамыс.
Мӧд асылӧ Данила да Васьӧ босьтчисны дасьтыны пыжсӧ да чери кыян кӧлуйсӧ. Данила мудйысигӧн ӧктӧма кансер банкаӧ нидзувъяс.
— Со, — петкӧдліс другыслы. — Бура уна, кыкнаннымлы тырмас.
Черисӧ кыйны шуисны мунны пыр жӧ. Буретш пӧ рыт кежлас воасны войпуканінас. Сэки чериыс бурджыка сёйӧ. А катігас кыснасясны.
«Бригантинаӧс» лэдзисны ваӧ, сӧвтісны кӧлуйсӧ да пысалісны тӧвдӧра. Васьӧ пуксис пыж бӧжӧ. Данила босьтіс кык лопта пелыс. «Бригантина» бара петіс туйӧ. Ичӧт ю вом прӧйдитӧм мысти шлывгис Нёбъю кузя, ваыслы паныд. Зонкаяслы син водзӧ воалӧны пыр выль серпасъяс. Найӧ лелькуйтӧны видзӧдлассӧ, вайӧны кыпыдлун.
Нёбъю ӧтар-мӧдар берегса серпасыс нинӧмӧн абу вежсьӧма. Кыдзи колян воясӧ, шувгӧны пожӧмъяс да пашкыр козъяс. На костын шпорӧдчӧны коръяснас кыдзьяс да пипуяс. Кӧнсюрӧ тыдалісны гут виан тшакъяс. А джуджыд кыркӧтшыс кузьталаыс розя. Джыджъяс вӧчалӧмаӧсь позъяс. Найӧ мыччысьлӧны, гоньялыштӧны да жбыр лэбзьӧны. Тыдалӧ, кынӧмпӧт корсьны. Пуяс йылын пукалісны катшаяс да китшкисны. Воча кравзісны ракаяс.
Данилалы тӧд вылас пыр жӧ уси шудӧгса вӧвлӧм оланіныс, кытчӧ найӧ кык во сайын веськавлісны.
— Васьӧ, кыдз думайтан, ӧні барак колясъясыс эм на Шудӧгас?
— Абу, батьӧ висьталіс, сотӧмаӧсь пӧ. А кодкӧ ю дорас лэптӧма выль вӧрасян керка и орччӧн пывсян. Кольӧм кадсӧ пӧ ӧні казьтылӧ сӧмын му чомъясыс. Найӧ пӧ ӧнӧдз на тӧдчӧны, йиркыс кӧть и лямалӧма.
— Шойнаыс коли да миян сувтӧдӧм крестыс, — содтіс Данила.
— Ми ӧд сы ылна ог катӧй.
— Огӧй, матіас сувтам. Микол вӧр керка дорас. Регыд чукыль саяс мыччысяс.
Зонкаяс катісны нӧшта верст джын кымын, прӧйдитісны юыслысь чукыльсӧ да веськӧдісны пыжсӧ береглань. Сувтісны, Васьӧ петіс пыжсьыс да кыскыштіс сійӧс вылӧджык, лыа кӧса вылас — сійӧ тані зэв векньыд, муртса лоӧ сыв-мӧд пасьта.
Данила прӧйдитчис ю пӧлӧныс. Ӧтилаысь син улас усины кок туйяс. Кодкӧ ветлӧдлӧма кедыӧн. Сер сертиыс позьӧ казявны, мый мортыс татчӧ регыд на волӧма. Данила копыртчыліс да сюсьджыка видзӧдліс.
— Васьӧ, — чукӧстіс другсӧ. — Со кодкӧ тані регыд на тапикасьӧма.
Васьӧ тэрыба матыстчис да тшӧтш талялӧмсӧ видзӧдліс. Сэсся водзӧ ветлыштіс, сюся видзӧдіс лыа кӧсасӧ, ю дорсӧ.
— Кодкӧ подольникъяс вӧйталӧма. Татчӧ ог кольччӧй. Катам водзӧ, а то абу лӧсьыд йӧз кыйсянінӧ пырны.
— Катам, — довкнитіс юрнас Данила.
Зонкаяс бӧр сӧлісны пыжӧ да йӧткыштчисны. Данила чӧвтіс пыж бӧжӧ куим вугыра кыснансӧ.
Тайӧ кадӧ Коля Майбуров локтіс вӧр керка дорӧ. Дерягин да Сосновский эз тыдавны. «Шкоргӧны, буракӧ», — думыштіс Коля. Ӧшӧдіс чери ёкмыльсӧ керка стенӧ тувъялӧм кӧрт тувйӧ да видзӧдліс неылын йирсьысь кӧза вылӧ. Сылы пыр жӧ дум вылас уси, мый рытнас бара лоӧ лысьтысьны, юктасьны. Таысь сійӧс весиг кезнитӧдліс. Лӧглуныс Дерягин, а сыкӧд тшӧтш и Сосновский вылӧ выльысь ыльӧбтіс. Пытшкыс гудыртчис скӧрысла. Сулыштіс, кыйкнитліс ӧтар-мӧдарӧ. Бӧр босьтіс тувйӧ ӧшӧдлӧм черисӧ. Сэсся шавксьӧдіс кӧзалань. Кӧза велыштіс нин Коля дорӧ да эз пышйы. Лэптіс юрсӧ да виччысис сылысь матыстчӧмсӧ.
Коля разис муас сатшкӧм беддьӧ кӧрталӧм гез помсӧ да каттис сійӧс сой бердас.
— Лок, — кыскыштіс гезйӧдыс кӧзасӧ.
Коля Майбуров ӧтар киас кутіс чери ёкмыльсӧ, мӧдас — гез помсӧ. Мӧдӧдчис ю дорӧ. Бӧрсяньыс гез йылын вӧтчис кӧзаыс да гежӧдика шыасьліс:
— Ме-э.
Майбуров веськӧдчис ю кывтчӧслань. Сійӧ тэрмасис, та вӧсна тракйис гезсӧ, медым кӧзаыс зільджыка восьлалас. Ю дорын сувтіс, кыскыштіс гезсӧ асланьыс да мынтӧдіс сійӧс кӧза голяысь. Кӧза казяліс домысь мынӧмтӧ да пыр жӧ уськӧдчис пышйыны берег пӧлӧн.
Майбуров каттис гезсӧ да мый вынсьыс шыбитіс юас. Сэтчӧ жӧ мӧдӧдіс домасян бедьсӧ. Визулыс сійӧс пыр жӧ кватитіс.
Коля босьтіс чери ёкмыльсӧ, матыстчис подольникъяс вӧйтасянінӧ. Пуксис лыа кӧса вылӧ. Кӧсйис пукыштны мыйкӧдыра, медым ёртъясыс чайтасны, мый кӧзаыс сылӧн чери кыйигкості пышйӧма. Черисӧ кыйны велӧдіс Дерягин, а сэсся шуис, мый тайӧ могыс лоӧ сӧмын сылӧн. Та вылӧ Коля бара паныд нинӧм эз лысьт шуны. Ас пытшкас дӧзмӧмсӧ кутіс.
«Мед ӧні ачыс корсяс кӧзасӧ, лысьтас да йӧвнас чӧсмасяс. Слуга туйӧ видзӧны: то лысьтысь, то чери кый, то пусьы», — лӧгпырысь думыштіс Коля. Сійӧ пукаліс лыа кӧса вылын. Шыблаліс ваӧ посньыдик изъяс. Морӧс пытшкас чужласисны майшасьӧмъяс. Ӧтарӧ кӧ, грабитӧм сьӧмыс шонтіс. А мӧдарӧ кӧ, повзьӧдліс: мыйӧн ставыс помасяс? Дыр-ӧ ковмас дзебсясьны? Мый виччысьӧ сійӧс водзын? Татшӧм майшӧдлӧмъяс бӧръя кадӧ эзэз дай нем виччысьтӧг чужлісны сы пытшкын.
Час мысти Коля Майбуров, киас чери ёкмыльсӧ бовйӧдлігтыр, воис вӧр керкаӧ. Пырис, аддзис нар вылын шкоргысь ёртъяссӧ да гораа шыасис:
— Шкорганныд, а кӧзаыд оз тыдав. Пышйӧма, тыдалӧ.
— Мый? — лэптыліс юрсӧ Сосновский да бӧр унмовсис.
А Дерягин сӧмын мӧдар бок вылас бергӧдчис. Кыкнан помсьыс паркйис вина дук. «Гусьӧн тӧкаритӧмаӧсь», — думыштіс Коля да петіс ывлаӧ. Заводитіс керны-весавны черисӧ. Лӧсьӧдчис юква пуны. Кынӧмыс важӧн нин гургис-сюмаліс. Пӧртйӧ пуктіс ва да ӧшӧдіс бипур весьтӧ. Сэтчӧ жӧ шыбитіс черисӧ да крӧшитіс некымын весалӧм картупель, солыштіс. Пуксис бипур дорӧ. Тадзи сійӧ коллялӧ тані коймӧд вежон нин. Регыд, тӧдӧмысь, ковмас бӧр лэччыны карас. Дерт, буракӧ, полиция корсьысьӧ сьӧм гусялысьяссӧ. Сӧмын код вылӧ грекуйтӧны? Водзвылас удж вылын Сосновский босьтіс тӧлысь кежлӧ отпуск, быттьӧ муніс лунвылӧ, гортас. А Коля висьтасис, мый мамыс сійӧс корис. Та вӧсна дугдас кондукторавны. Дерягин некӧн эз уджав. Сідз, кӧнсюрӧ калымитіс сӧмын. Суседыслы висьталӧма, мый мунас Усть-Цильмаӧ чери кыйны. Банк дорас юрас сюйлісны капрон чувки. Ӧдвакӧ кодкӧ тӧдмаліс найӧс.

КӦЗА СЮРӦМ

Данила да Васьӧ катісны сувтланінсянь верст кымын. Катігас кыснанӧ пысасис нӧшта ӧти сир, содтӧд кык дорас. Кор мыччысис сэтшӧм жӧ лыа кӧса, кутшӧмӧс сӧмын на лои эновтны, Данила корис другсӧ сувтны.
— Тырмас, татчӧ кольччам.
— А-а, — Васьӧ веськӧдіс пыжсӧ береглань. — Со, кодкӧ тані, джуджыдінас, ичӧтик коляс вӧчлӧма. И ю пыдӧсыс галя изъя, комыд вермас лоны.
Зонкаяс босьталісны вугыр шатинъяс, нидзув доз. Заводитісны вуграсьны. Ком чери зэв видзчысьысь. Сійӧс колӧ кужӧмӧн кыйны.
Васьӧ коляс дорӧ шыблыштіс ӧтруб. Медым чериыс казялас да локтас. Коляс бӧрын ва визулыс лӧньджык. А неуна водзынджык визулыс ӧддзӧ. Вугырсӧ колӧ чӧвтны сідз, медым веськаліс лӧня-визула костас. Ком зільӧ кутчысьны ӧти пыднаын, и ва ямигӧн корсьӧ джудждӧсін. Пыдіас паныдасьлӧны ыджыдджык черияс. Ком ён чери. Дэбӧдігӧн, вугыр шайт тракнитӧм бӧрын, чериыс нетшкысьтӧг сулалӧ ӧти местаын. Та дырйи кажитчӧ, быттьӧ эз чери пысась вугырад, а ыджыд кокора. Тшӧкыда овлӧ, мый жилкасӧ орӧдӧ. Ком олӧ неыджыд кельӧбӧн. Ыджыдъясыс ёнджыкасӧ ӧткӧн уялӧны. Визулінын да ю косьясын чериыс сулалӧ визув помын, гӧптын либӧ из да вужля сайын.
Другъяс вуграсисны тайӧс тӧд вылын кутӧмӧн. А кор рытъя шондіыслӧн алӧйгӧрд югӧрыс инмис пу йывъясӧ, Данила босьтіс ассьыс ичӧт черсӧ.
— Ветлам, кос пу чукӧртам, — шыасис сійӧ. — Колӧ бипур пестыны да юква пуны.
— Час, шатинсӧ сатшка бурджыка, — вочаасис Васьӧ.
Зонкаяс кайисны ягӧ чукӧртны усьласьӧм увъяс, керыштны пӧрӧм, косьмӧм понӧльяс. Коліс заптыны пессӧ сы мында, медым войпукны тырмас.
Регыд мысти Нёбъю береглӧн векньыдик лыа кӧса вылын яра ломтысис бипур. А пӧртйын пуис юква. Чӧскыд кӧрсӧ тӧлыс разӧдіс.
— Дульва нин петӧ, — паньнас видліс юквасӧ Данила. — Пусьӧма, лок сёям.
Васьӧ мыччис тасьтісӧ. Данила первой пукталіс черисӧ, сэсся кизьӧрсӧ кисьтіс. Ачыс пуксис сёйны веськыда пӧртсьыс.
— Васьӧ, мыйла Бимтӧ эн босьт? — вомтырнас юаліс Данила.
— Сылӧн кокыс доймыліс, чотӧ вӧлі. Ӧні эськӧ пӧшти бурдӧма нин, но батьӧ шуис, мед пӧ лун-мӧд горт йӧрын олас.
— Кытчӧ дойдліс?
— Ог тӧд, кытчӧкӧ ю дорын. Лэдзлі гуляйтны да.
— Жаль, сыкӧд эськӧ гажаджык вӧлі.
— А-а. Ме сійӧс велӧді уськӧдчыны мышсянь дай кисӧ бандитыслысь курччыны. Кодӧн пурт либӧ пистолет кутӧ.
— А код вылын велӧдін?
— Первой чучела вӧчлі, а сэсся ачым купайкаасьлі. Сарайын батьӧлӧн важиник вӧлі ӧшалӧ. Пасьтавлі, мед пиньыс киӧ оз сатш.
— Да-а, — нюжӧдіс Данила. — Тэ, буракӧ, збыльысь бандитъяссӧ кутавны мӧдан.
Сэсся мӧдарӧ бергӧдіс сёрнисӧ:
— Вуграсьыштам на ӧд.
— Да, колӧ кыйны, мед тырмас тэныд тшӧтш карас лэччӧдыштны.
— Ме кӧсйыси гӧстинеч вайны дедушлы да бабӧлы.
Сёйыштӧм бӧрын зонкаяс зэвтісны вон. Данила вӧлі вайӧма карысь. Батьыс пыралӧма кыйсьысьяслӧн лавкаӧ да ньӧбӧма пиыслы козин пыдди.
Та бӧрын нӧшта на вуграсисны. Тӧлыс лӧнис и пыр жӧ чужисны номъяс. Найӧ дзизгисны да сатшкысялісны чужӧмӧ, киясӧ. Васьӧ перйис номъясысь мавтчан да чукӧстіс другсӧ.
— Лок мавтчы.
Мавтчӧм бӧрын вуграсьны лои кокньыдджык. Но номъяс кытшалісны да важ моз дзизгисны. Сӧмын чужӧмӧ да кушинъясас эзджык пуксьывны. Данила вайис коз лапъяс да пукталіс бипур вылӧ, вӧчис тшынас.
Кор чериыс дугдіс сёйны, зонкаяс пырисны вонйӧ. Ас бӧрся тупкисны восьсаинсӧ, медым дзизгысьясыс оз пырны.
Выль местаын эз пыр унмовсьны. Варовитісны водзӧ велӧдчӧм йылысь. Васьӧ нӧшта ӧтчыд висьталіс, мый чорыда нин думыштіс велӧдчыны да уджавны полицияын. А Данила шуис, мый школа бӧрын, батьыс моз, велӧдчас энергетикӧ. Ӧнісянь нин ёнджыка велӧдӧ математика да физика. Медым вермас пырны Сыктывкарса вӧр институтӧ. Сэні эм колана факультетыс. Сёрнитігас и унмовсисны.
Асывнас другъяс палялісны вон дорын шпорӧдчӧмысь да кӧза шыысь.
— Ме-э, ме-э.
Другъяс пыр жӧ петісны вонйысь. Кутшӧма жӧ чуймисны, кор аддзисны кузь сюра, еджыд кӧзаӧс. Сьыліас кӧрталӧма лӧз лента.
— Да тайӧ жӧ Малань пӧчлӧн кӧзаыс, — чуймӧмӧн горӧдіс Васьӧ. — Кыдз татчӧ веськаліс?
— Сё дивӧыд, — чуймис Данила. — Вай кутам да лэччӧдам.
Васьӧ босьтіс няньтор да кисӧ нюжӧдіс кӧзалы. Кӧза эз пыр жӧ уськӧдчы нянь дорад. Тыдалӧ, кутіс тӧд вылын, мыйӧн помасьліс воддза няньторйӧ нюжӧдчылӧмыс. Но век жӧ чӧскыдыс веніс, матыстчис зонка дорӧ. Васьӧ ӧтар кинас няньсӧ сетіс, а мӧдарнас сюрӧдыс кӧзасӧ кватитіс.
— Данила, вай гезпомсӧ пыж кудсьыс, — горӧдіс сійӧ.
Данила котӧртліс пыж дорӧ. Васьӧ пыр жӧ кӧрталіс гезсӧ кӧзалы сюрас.
— Мый кутам вӧчны? — юаліс сійӧ.
— Лэччӧдам Малань пӧчлы.
— Тешкодь, та ылна локтӧма.
— Шензьы кӧть эн. Колӧ мӧвпыштлыны. Тэ ӧд сыщикӧ кӧсъян велӧдчыны, босьт да думайт, мыйла Маняыс та ылнасӧ локтӧма.
— Ӧтлаын колӧ мӧвпавны. Тэ на, друг морт, верман чуйдны.
— Ме думайта, лэччам сиктас, сетам кӧзасӧ Малань пӧчыслы, да колӧ паныдасьлыны Иван дядькӧд.
— Ӧні жӧ лэччам? Ог вуграсьӧй?
— Огӧ, мӧдысь волам. Ме вӧзйыся мам-батьлысь да кольччыла.
— Миянын олыштан.
— А-а.
Зонкаяс лӧсьӧдчисны кывтны. Кусӧдісны чусалысь бипурсӧ. Лэптісны тӧвдӧра, кӧзасӧ пыртісны пыжӧ да кӧрталісны, медым эз чеччышт ваас.
Пыж петіс ю шӧрӧ да заводитіс шлывгыны горув. Тӧлыс тӧвдӧрасӧ зэвтіс да шпорӧдчис. Васьӧ пыж бӧжын веськӧдліс. А Данила сыніс да видзӧдлывліс баксысь кӧза вылӧ. Зонкаяс тэрмасисны, прӧйдитісны воддза сувтлӧм местасӧ. Эз казявны, кыдзи пуяс сайӧ саймовтчис мортлӧн вуджӧрыс. Дзебсьысьыс лӧг синмӧн колльӧдіс найӧс чукыльӧдзыс, кытчӧдз эз саявны.
Сиктӧ воӧмкӧд тшӧтш паськаліс сёрни, мый Малань пӧчлӧн кӧзаыс пӧшти кык вежон мысти сюрӧма Нёбъю бокысь. Малань пӧч, кор вайӧдісны кӧзасӧ, кутліс зонкаясӧс и кӧзасӧ. Да вӧлись юасис, кысь сюри. Малыштіс кӧзалысь вӧрасӧ да шуис:
— Лысьтывлӧмаӧсь, ме полі, мися, тшыкӧ вӧраыс. А кодкӧ кӧзасӧ лысьтӧ вӧлӧм.
— Колӧкӧ, ошъяс? — шмонитыштіс Данила. — Вӧрса ю дорысь аддзим да.
— Гашкӧ-й, ошъяс, — аслыснога видзӧдліс зонка вылӧ Малань пӧч да нуӧдіс донаторсӧ гидас.
Другъяс мӧдӧдчисны гортас. Сёрнитчисны, мый Иван дядькӧд паныдасьласны бӧрынджык. Но сійӧ, кывлӧма йӧз сёрнисӧ да, ачыс локтіс на дорӧ. Данила кыліс машина шысӧ да видзӧдліс дзиръя ӧшиньӧд. Полицияса «уазикысь» петіс участкӧвӧй. Лӧсьӧдыштіс боксьыс полевӧй сумкасӧ да восьтіс дзиръя ӧдзӧс. Петрович нэмыс полевӧй сумкасӧ кыскалӧ. Сӧмын сы вылысь татшӧмсӧ позьӧ аддзыны: шулывліс, ӧнія папкаясыд пӧ сылы оз лӧсявны.
— Чолӧм, — Петрович пыригмоз киасис батьыскӧд, довкнитіс юрнас мамыслы, а сэсся шыасис Данила дорӧ:
— Ме тэ дорӧ. Висьтась, кысь кӧзаыс сюри.
— Нёбъю бокысь, асывнас ачыс локтіс.
— Тӧдмавны эськӧ, кыдзи сэтчӧ веськаліс.
— Малань пӧч шуӧ, кодкӧ пӧ лысьтӧ вӧлӧм.
— Сідзкӧ, сійӧс Нёбъю бокас кодкӧ катӧдліс?
— Буракӧ.
— Верманныд индыны, кытысь сюри?
— Микол вӧр керкасянь верст кымын вывлань колӧ катны. Ми первой керка весьтӧ сувтлім, но аддзим, кодкӧ подольникъяс чӧвталӧма, да вылӧджык кайим.
— Коді сэні вермас подольникасьны?
— Ог тӧд. И Васьӧ оз тӧд.
Петрович тані ланьтыштіс, мыйкӧ думайтіс. Сэсся бергӧдчис Данилалӧн батьыс дорӧ.
— Николай, тэ он тӧд, кодлӧн чӧс туйыс сэні?
— Ме кывлі, сійӧ Майбуровъяслӧн вӧлі, а сэсся пӧрысьыс кулі да кодлыкӧ сетлӧмаӧсь.
— Коді вермас висьтавны?
— Васьӧлӧн батьыс, тшукысь, тӧдӧ. Сійӧ ӧд вӧрас ветлывлӧ, — сюйсис сёрниас Данила.
— Петалам, сідзкӧ, — Петрович довкнитіс сылы юрнас. Сэсся видзӧдліс детинкалӧн бать вылӧ. — Катӧдла Данилатӧ Нёбъю бокас, индас, кысь кӧзаыс сюри?
— Мед кайлас.
— Ме ӧтнам ог, Васьӧӧс нуӧдлам.
— Бур, — шуис Петрович.
Петісны ывлаӧ. Кыпӧдчӧма лӧз кымӧр. Тӧлыс ланьтӧма. Сынӧдыс быттьӧ сьӧкыда личкис лов вылад. Татшӧм поводдяӧ лолыд оз ветлы. Выліас, лӧз кымӧръяс пытшкын, югнитліс чардби. А сэсся гымыштліс. Петрович чатӧртліс юрсӧ вывлань.
— Нӧрӧвитлыны ковмас. Со кыдзи Илля Великӧйыс мурзӧ да локтӧ. Аски асывсяньыс Шудӧг туй вылас петам. «Уазикнад» ӧд пӧшти дінӧдзыс воам.
— А-а, — кӧсйысис Данила. — Иван дядь, Васьӧлы ме али ачыд висьталан?
— Ачым, — Петрович пырис Васьӧ дорӧ.
Данила нӧшта ӧтчыд видзӧдліс кыпӧдчысь, повзьӧдчысь кымӧр вылӧ. Сулыштіс ӧшинь улын, а кор петіс тӧв нырыс да чорыда крапкис посводз ӧдзӧссӧ, котӧрӧн пырис гортас.
Бушколыс заводитчис другӧн. Зэрмис, быттьӧ ведраысь кисьтӧ. Чашйис ӧшинь увъясысь пуяслысь вожъяссӧ. Нетшкис сэтӧр да ӧмидз кустъяс. Важиник керкаяс вылысь шыблаліс шифер торъяс. Гымаліс да чардаліс. Быд гымыштӧм бӧрын Данилалӧн мамыс чӧвтліс пернапас.
— Бласлӧ Кристос, — шуаліс вомгорулас.
— Татшӧмыд важӧн эз вӧвлы.
— Кар бердас бара гымалӧ оз? Николай, мунтӧдзыд ӧшиньтӧ игныштлін эн? — повзьӧмсорӧн юаліс мамыс.
— Игана, ачым пӧдлалі гортысь петтӧдз, — вочаасис батьыс. — Дай батьӧс кори видзӧдлыны керкасӧ.
Час кымын бушуйтчис тӧлыс. Чардаліс да гымаліс. Сэсся, дзик быттьӧ ӧшинь улын, зэв югыда чардыштіс, а бӧрсяньыс гымыштіс сэтшӧм гора, мый ӧшинь стеклӧяс вӧрзьылісны. А керка стеныс йиркмунлі. Та бӧрын бушколыс вешйис бокӧ, зэрыс ньӧжйӧник дугдіс. А регыд мысти мыччысис шонді.
Данила петіс другыс дорӧ.
— Гымаліс кыдзи! — шыасис сійӧ. — Тэнӧ Иван дядьыд Шудӧг туй вылас корис ветлыны?
— Да.
— Аски пӧ ветлам. Мый аскисӧ виччысьны?
— Талун зэрас на, — Васьӧ индіс кымӧръяс вылӧ. — Со бӧрвывсянь лӧзыс выльысь кыпӧдчӧ. Данила чатӧртчыліс. Выліас, збыльысь, бара ставыс ӧшйӧма. Дай зэр тусьясыс заводитісны выльысь нин воавны. А такӧд тшӧтш кутіс чардавны да гымавны.
Мӧд асылӧ, водзпӧр на, Данила да Васьӧ мӧдӧдчисны участкӧвӧй дорӧ. Кыдзи сёрнитчисны воддза луннас, найӧ кайласны Микол вӧр керкаӧдз. Кор воисны Петровичлӧн оланінӧдз, ёна чуймисны. Сылӧн ӧшинь улас быдмис кузь, пашкыр сус пу. А ӧні сус пуыс чегӧма. Ыджыдджык юкӧныс туплясис туй вылын. Чегӧминыс чишкасьӧма, сьӧдӧдӧма. Петрович гӧтырыскӧд сулаліс чегӧм пу дорас да юрсӧ гыжъяліс. Вӧлӧмкӧ, чардбиыс лыйӧма пуас да пасьвартӧма. Весиг ӧзйылӧма. Малань пӧч сэні жӧ бергаліс. Ӧтарӧ пернапас чӧвталіс.
— Абу бур водзӧ тайӧ, Анна, — шуаліс Малань пӧч Петровичлӧн гӧтырлы. — Колӧ видзчысьны верӧсыдлы.
— Да ме быд лун дӧжнала, мед пенсия вылӧ петас.
— Вот, вот. Енмыд аддзӧ и ӧлӧдӧ. Абу бур водзӧ.
— Сӧранныд нинӧм абусӧ, — Петрович ӧвтыштіс кинас бабаяс вылӧ. — Нинӧм оз ло. Сідз ӧд, Данила?
Данила видзӧдліс Васьӧ вылӧ, нинӧм эз шу. Сӧмын вашмуні. А Васьӧ юаліс:
— Ветлам ог, Иван дядь?
— Ӧти здук виччысьлӧй. Пусӧ пилита пес вылӧ, медым ветлысь-мунысьыслы эз мешайт. Бурджык, мунӧй гортад, ме сувтла тіян дорӧ.
Петрович босьтіс бензопила, а зонкаяс косісны. Пӧпуттьӧ пыралісны сельпо лавкаӧ. Васьӧлы ковмӧма карандаш. Лавкаын нывбабаяс казьтылісны тӧрытъя гымалӧмсӧ да чардалӧмсӧ. Висьтавлісны ӧта-мӧдыслы, кодлысь шиперъяссӧ бушколыс чашйӧма. Татшӧм страститчӧмыс пӧ эз на вӧвлы. Та дырйи ставӧн шуисны, мый гымньӧвйӧн Петровичлӧн ӧшинювса сус пуӧ лыйӧмыс абу бур водзӧ.

ПЫШЙЫНЫ ЛӦСЬӦДЧӦМ

Коля Майбуров шӧйтіс матігӧгӧрын, корсяліс тшакъяс. Эз пыр казяв бушковыслысь матыстчӧмсӧ. Кор ывлаыс пемдіс да кутісны воавны зэр тусьяс, котӧрӧн мӧдӧдчис вӧр керкалань. Но косӧн воны эз вевъяв. Брӧд кӧтасис, зэрыс исковтіс юрси да чужӧм кузя. Паськӧмыс ляксис яй бердӧ.
Бушколыс тӧлӧн, гымӧн да чардӧн чашйис пу йывъяссӧ. Сісьмӧмъяссӧ пӧрлӧдліс, нетшкис вужъяснас. Пуясыс катласисны, нюклясисны ӧтарӧ-мӧдарӧ, дзуртісны, ойзісны. Быд чардыштӧм да гымыштӧм кажитчис зэв матіӧн, быттьӧ юр весьтад Илля Великӧйыс кодкӧдкӧ косясьӧ.
Коля котӧрӧн пырис вӧр керкаӧ, пуктіс сюрӧм тшак нопсӧ да видзӧдліс ичӧтик ӧшинь дорын сулалысь пызан вылӧ. Сы сайын пукалісны ёртъясыс да бара нин «даръясисны». Пызан шӧрын сулаліс кык бутылка водка. Ӧтиыслӧн пыдӧсас юанторйыс, а мӧдыс восьтлытӧм на.
Дерягин кисьтіс курыдторсӧ лякӧсь куш стӧканӧ да мыччис Колялы.
— На, шонтысь.
Но Коля эз матыстчы, заводитіс пӧрччысьны да пыдзрасьны. Дерягин стӧкансӧ киас кутӧмӧн виччысис.
— Ме дыр на виччыся? — скӧрысь шуис сійӧ.
Коля Майбуровлӧн синмыс югнитіс лӧглунӧн. Но воча нинӧм эз шу. Матыстчис видзӧдлассӧ дзебӧмӧн, босьтіс Дерягин киысь водка тыра стӧкансӧ да вайӧдліс вом дорас.
— Вежся да вӧлись, — бӧр пуктіс стӧкансӧ.
— Ладнӧ, — Дерягин босьтіс ассьыс стӧкансӧ да чокнитчис Сосновскийкӧд. — Поехали. Коля вежис паськӧмсӧ, кӧтасьӧмсӧ ӧшліс стен пӧлӧн нюжӧдӧм кӧвйӧ. Пуксис пызан сайӧ, кисьтіс вомас водкасӧ да чепӧльтіс нянь кусӧк. Кансер дозйысь паньыштіс пуӧм кук яй. Морӧс пытшкыс шоналіс, а юрыс гудыртчис. Кыв йылас мӧдісны бергавны лёкторъяс, кодъясӧс эськӧ шуис Дерягинлы. Но кутчысис, сӧмын пиньсӧ мурч курччис. Чеччис пызан сайысь, босьтіс папирос да кыв шутӧг петіс ывлаӧ.
— Бӧръя кадӧ оз кажитчы сійӧ меным, — ӧдзӧслань индіс Дерягин. — Вермас вузавны.
— Мед сӧмын видлас, — шуис Сосновский. — Колӧ сьӧм мешӧксӧ мӧдлаӧ дзебны.
— Колӧ, аски жӧ мӧдлаӧ нуам.
— Кор Коляыс ю дорас лэччас.
— А-а.
А Коля Майбуров сулаліс вӧр керка дорын да вомсьыс тшынсӧ лэдзалігмоз мӧвпаліс: «Лёк, мый кӧзаыс веськаліс Васьӧ да Данила шӧрӧ. Тӧдӧмысь, туясьны пондасны, кыдзи сійӧ татчӧ локтіс. Колӧ усйысьны татысь, а то сюрны верман. Унмовсясны, пыка ӧдзӧссӧ, босьта ассьым пайӧс и тӧвзя алкашъяс дорысь. Сьӧмнад ог вош, лунвылӧ сетча. Мед сэсся асьныс черисӧ кыйӧны да пусьӧны. Слуга туйӧ видзӧны».
Видзӧдліс енэжӧ: зэр тусьясыс воалісны на, но гежӧда нин. «Час, пока юӧны, ветла сьӧмысла», — мӧвпыштіс ас кежсьыс. Саймовтчыліс керка сайӧ да киняулас лӧз тубрас топӧдӧмӧн тэрыба мӧдӧдчис вӧрса ордымӧд. Пода туйыс зэрсьыс нильзьӧма да кокыс вильсъяліс. Та понда кыкысь муртса эз гатшась. Та бӧрын кежис да муніс ордымыскӧд орччӧн.
Воис вожа джуджыд пожӧм дорӧ. Видзӧдліс гӧгӧрбок, копыртчис да лэптыштіс подувсьыс нитш палаксӧ, плёнка вевттьӧдсӧ. Перйис сьӧм тыра мешӧксӧ. Гугӧдіс веськыда нитш вылас. Юкис куим пельӧ. Ассьыс юкӧнсӧ сӧвтіс вайӧм лӧз нопъяс. Видзӧдліс коляс вылӧ да босьтіс нӧшта ӧти пачка, содтіс аслыс. «Слугаалӧмсьыс», — думыштіс ас кежысь. Кӧрталіс нопсӧ. Сэсся котӧртліс бокӧ да парсаліс нитшсӧ. Моздорас вайис джуджыд пожӧм дорӧ. Вайӧм нитшсӧ сюяліс дзебасысь перйӧм мешӧк подулӧ, а выліас пукталіс сьӧм пачкаяссӧ. Ӧні сылӧн ыдждаыс и сьӧктаыс нинӧмӧн эз торъяв воддзасьыс. Сэсся мешӧксӧ бӧр пуктіс дзебасӧ. Выліас бара шлапкис плёнка да нитш палаксӧ. Лӧсьӧдыштіс, мед нинӧм эз казявны. Волысаліс лӧз нопсӧ да мӧдӧдчис вӧр керкалань. Син улас друг уси пода туй вылысь кок туйыс. Кежаліс бокӧ, нетшкис росъяс да став тӧдчан кок туйсӧ чышкис-мольӧдіс. Вӧр керка дорӧ воигӧн выльысь чорыда зэрмис. Коля котӧртіс лэбулӧ. Керка пельӧс подувсьыс кыскыштіс чурка да сюйыштіс сэтчӧ лӧз мешӧксӧ. Сэсся чуркасӧ бӧр пуктіс аслас местаӧ. Вӧлисти ышловзис, весиг лов вылас кокньыдджык лои. Чатӧртліс юрсӧ вывлань: «Бур, зэрыс мольӧдас да кок туйыс оз кут тӧдчыны».
Пырис керкаӧ да сатш пуксис пызан сайӧ.
— Кытчӧ вошлін? — дульсмӧм бугыльӧн видзӧдліс Дерягин.
— Кӧза корси.
— Сюри?
— Эз.
— Оз и ков, сідз ӧд, Ӧньӧ? Вай точкам.
Сосновский сӧмын юрнас довкнитіс да кутчысис стӧканӧ. Юигӧн сійӧ кынӧм висьӧмсӧ эз кыв. Дерягин кисьтіс и Коля Майбуровлы.
— На, — мыччис кисьтігмозыс.
Коля босьтіс, здукӧн пӧрӧдіс стӧкансӧ вомас да колс пуктіс пызан вылӧ. Дерягин весиг чуймыліс.
— О-о, велаліс!
Коля курччис няньтор, сюйис вомас кансер банкаысь яй кусӧк, дыркодь някляліс да ньылыштіс. А регыд мысти лэдзчысис дзик код улӧ да кутіс сӧрны.
— Ме коддзи, вода, — шуис мужикъяслы да муніс аслас узьлан местаӧ.
Дерягин ӧвтыштіс кинас: узь пӧ.
Мӧд луннас Коля Майбуров кунь-кань чеччис. Видзӧдліс орччӧн узьысь Дерягин да Сосновский вылӧ. Дерягин шкоргис, а мӧдыс узис вомсӧ паськӧдӧмӧн. Коля шытӧг пасьтасис, видліс пинджак пытшкӧс зепсьыс пистолетсӧ. Ведраысь гумовтіс ва да горша юис. Пызан вылысь босьтіс няньтор, сюйис зептас. Восьтігас ӧдзӧсыс дзуртыштіс, но узьысьяс эз палявны.
Коля чатӧртліс юрсӧ енэжӧ. Шондіыс бура вылын нин. «Узьсьӧма», — думыштіс ас кежсьыс. Босьтіс ывла стен бокын сулалысь майӧг да пыкис керка ӧдзӧссӧ. Кыйкнитліс ӧтарӧ-мӧдарӧ, перйис керка улысь нопсӧ да мӧдӧдчис Шудӧг туйлань.

ШЫШЪЯСӦС ТШАПНИТӦМ

Петрович воис аслас «уазикӧн» Данила керка весьтӧ да тутӧстіс. Зонкаяс кыкнанныс котӧрӧн лэччисны кильчӧ содйӧд. Васьӧ веськӧдчис карта сайӧ.
— Бимӧс босьта.
Петрович восьтіс кабина ӧдзӧссӧ. Данила пуксис воддза пуклӧс вылӧ, а Васьӧ бӧрвылас. Бим йӧршитчис пуклӧсъяс костӧ. Кывсӧ нюжӧдӧма, сылы кабинаын жар. Васьӧ восьтіс асладорсьыс дзоля ӧшиньсӧ да Данилаӧс корис сідз жӧ вӧчны. Кабинаыс тӧдчымӧн ыркнитіс.
— Иван дядь, а пистолеттӧ босьтін? — юаліс Васьӧ.
— Менам сійӧ пыр сьӧрысь.
— И лыйсьылін? — бара юаліс Васьӧ.
— А-а.
— А талун? Друг да рӧзбойникъяскӧд паныдасям. Миян пистолетыд абу.
— Тіянлы оз и ков. Паныдасям кӧ, юрсиктӧ звӧнитам да отсӧг корам.
— Кор на отсӧгыс воас. Колӧ кӧть нӧшта ӧти пистолет либӧ ружье. Менам батьлӧн кодь, — майшасьӧмӧн шуис Васьӧ.
— Ті эн полӧй, ми ӧд сӧмын местасӧ видзӧдлам. Сідз РОВДса дежурнӧйлы и висьталі, мися, кӧза вошлӧм-сюрӧмыс майшӧдлӧ, колӧ прӧверитны.
— Ми ог полӧй, миян Бим эм.
— Ёна тай тэнӧ ю дорас дорйӧма, — сюйсис сёрниас Данила. — Колӧкӧ, бара пышъяс.
— Оз, вот аддзыланныд, — дорйыштіс понсӧ Васьӧ.
Петрович кывзіс да шпынняліс. Корсюрӧ содтышталіс зонкаяс сёрниӧ ассьыс. Висьтавліс, кутшӧм лоӧмторъяс вӧлӧма милицияын уджалігӧн. Сылы унатор позис висьтавны. Ӧд милицияын сійӧ томсяньыс. Армия бӧрас пыравлӧма. Ӧти тӧдса коралӧма. Шуӧма: оз кӧ пӧ кажитчы, бӧр мунан. А сы бӧрти со кымын во нин коли.
«Уазик» кежис Шудӧг туй вылӧ. Туйыс зэр бӧртиыд лоӧма нильӧг. Машинасӧ заводитіс шыблавны. Та понда Петрович вуджис коймӧд передача вылӧ да включитіс машиналысь воддза кӧлесаяссӧ. Машинаыслӧн ӧдыс надзмыштіс, но ӧні сійӧ муніс веськыда, эз шыблӧдлы. Верст кык мысти водзвылын тыдовтчис том морт. Сійӧ «уазиктӧ» аддзис да пыр жӧ кежис, бергӧдчис мышкӧн да заводитіс пышйыны. Мышкас ӧтарӧ-мӧдарӧ бовъяліс лӧз ноп.
— Тайӧ жӧ Коля Майбуров! — горӧдіс Данила. — Пышйӧ миянысь!
— Збыльысь, сійӧ, — вочаасис Васьӧ. — Колӧ суӧдны.
Петрович личкыштіс газ педальӧ. Кор машинаыс весьтасис пышйыськӧд, Петрович сувтӧдіс да уськӧдчис суӧдны. Данила да Васьӧ тшӧтш чепӧсйисны бӧрсяньыс. А Бим увтчигтырйи котӧртіс водзвылас.
— Сувт! — горзӧ Петрович.
— Бим, босьт, — усьӧдӧ Васьӧ.
Коля кылӧ бӧрсяньыс понлысь шысӧ. Вот-вот шашаритчас гач кокас. Перйис питшӧгсьыс пистолетсӧ да метитчытӧг лыйис бӧрвылӧ. Пуляыс шуркнитіс, чаштӧдіс Васьӧ дінысь коз пулысь вожсӧ.
Петрович пыр жӧ ӧвтыштіс зонкаяслы кинас.
— Кольччӧй, мунӧй машина дорас!
Сэсся перйис ассьыс пистолетсӧ да лыйис сынӧдас.
— Сувт!
Но Коля сӧмын содтіс ӧдсӧ. Бим нӧшта на ӧддзӧдіс. Мый вынсьыс уськӧдчис пышйысь вылӧ да лапаяснас тойыштіс мышкас. Коля Майбуров павгысис ныр вылас. А понйыс пыр жӧ курччис кисӧ, кодӧн вӧлі чабыртӧма пистолетсӧ. Петрович суӧдіс, песовтіс Колялысь кисӧ да мырддис пистолетсӧ. Пышйысьлӧн кыкнан киас тшолкнитіс наручник.
Петрович тшӧктіс Колялы сувтны да висьтасьны: мыйла пышйис, кысь пистолетыс?
Но Коля Майбуров сӧмын букыштчӧмӧн видзӧдлывліс участкӧвӧй вылӧ. Бугжыльтліс зонкаяслань.
А Бим сулаліс сэн жӧ да эргис.
— Эр-р.
— Колӧ нопсӧ шобны, — Васьӧ кутчысис ноп волысӧ да кыскыштіс.
Коля вежыньтчыліс, бергӧдчис Васьӧлань да скӧрысь шуис:
— Эн вӧрӧд!
Но Васьӧ мынтіс нин нопйыслысь волыссӧ. А Петрович кутыштіс, босьтіс киас да разис кӧвсӧ.
— Вот тайӧ да! — чуймӧмӧн горӧдіс Петрович. — Тані гусявлӧм сьӧмыд! Со коді вӧлӧм бандитыс! Кӧні мукӧд вӧрӧгыс? Али ӧтнад грабитін?
Данила да Васьӧ тшӧтш видзӧдлісны нопсьыс сьӧм пачкаяссӧ. А Коля Майбуров зывӧкпырысь шпыньмунліс. Сійӧ нинӧм эз висьтав юалӧмъяс вылӧ. Сӧмын кадысь кадӧ бугжыльтліс синсӧ сійӧс тшапнитысьяс вылӧ.
Петрович телефон пыр йитчис РОВД-са дежурнӧйкӧд, корис мӧдӧдны отсӧг.
Сьӧм тыра нопсӧ сетіс Данилалы, а ачыс кватитіс шошукӧдыс Коля Майбуровӧс да нуӧдіс «уазик» дорӧ. Йӧртіс сійӧс машиналӧн бӧръя, решёткаа ӧшиня жыръяс, томналіс.
— Пукышт тані, — шуис ключсӧ зептас сюйигмоз.
Сэсся перйис машинасьыс аптечка да сюйис аслыс полевӧй сумкаӧ.
— Ветлам вӧр керка дорас, — нуӧдіс зонкаясӧс.
А та водзвылын Дерягин да Сосновский тракйисны ӧдзӧс вуг. Чужъялісны ӧдзӧсас да ёрччисны.
— Немортыд, пыкӧма! Сюрлас, сьылідзирсӧ песовта! — скӧрысь шуаліс Дерягин.
Сосновский чужйис ботинкиа кокнас ӧшиньӧ. Ӧшинь рамаыс лэбис, а стеклӧыс зёльмуні. Сосновский видзӧдліс ывласӧ артмӧм розьӧд.
— Он тӧр, — мышсяньыс кыліс сійӧ.
— Видла.
И сэк жӧ кӧнкӧ неылын кыліс лыйсьӧм шы. Сосновскийӧс тайӧ нӧшта на ыззьӧдіс петны керка пытшкысь. Перйис зепсьыс пистолетсӧ, чургӧдіс кыкнан кисӧ водзӧ да юрсӧ сюйис ӧшинь розяс. Джоджсяньыс йӧткыштчис кокъяснас. Юрыс да пельпомыс пырис розьӧ, но водзӧ кыссьыны эз лэдз кынӧмыс дай паськӧмыс кутіс. Сибдіс, ӧтар ни мӧдар. Кокыс бовъяліс сынӧдас. Ботинки нырыс муртса керка джоджас инмӧ.
— Кыскы бӧрвыв, — горӧдіс сійӧ Дерягинлы.
Но мӧдыс сы вылӧ кивыль эз вартлы. Сійӧ кымынӧдысь нин мый вынсьыс чужйис пыкӧм ӧдзӧсӧ. Та пӧрйӧ пыкӧдыс уси и ӧдзӧсыс гурйыв воссис. Дерягин ырскӧбтіс-петіс вӧр керкаысь да воськов сё кымын ылнаысь пыр жӧ аддзис участкӧвӧйӧс, сы бӧрся локтысь зонкаясӧс.
— Сувт! — горӧдіс Петрович.
Но Дерягин котӧртігмоз чургӧдліс сылань пистолетсӧ да лыйис. Пуляыс жвинькнитіс, чилснитіс-розьӧдіс пинджак соссӧ, сатшис орчча пуӧ. Петровичлӧн киыс ас кӧсйытӧг малыштіс сойсӧ.
— Сулав, лыя! — выльысь горӧдіс сійӧ.
Сэсся бергӧдчыліс зонкаяслань да тшӧктіс кольччыны керка дорас. А ачыс кутіс вӧтӧдны пышйысьӧс. И сэк жӧ кыліс лыйӧм шы керка ӧшинь дорысь. Зонкаяс котӧртісны сэтчӧ. Аддзисны Сосновскийлысь ӧшинь розьӧ сибдӧмсӧ. Сійӧ мурзіс, зілис мынтӧдчыны нальксьыс да шенасис пистолета кинас. Бим уськӧдчис да пыр жӧ курччис кисӧ. Пистолетыс уси муас. Сосновский чорыда ёрччыштіс. Васьӧ серӧктіс:
— Ха-ха-ха, бандитыс ачыс налькйӧ пырӧма.
— Вай кӧрталам ки-коксӧ, — вӧзйис Данила.
Пырис керкаӧ, нетшыштіс стен пӧлӧнын везнитлӧм гез. Босьтіс пызан вылысь пурт да вундіс гезсӧ кык пельӧ. Сэсся шур-шар кӧрталіс Сосновскийлысь кокъяссӧ. Петіс ывлаӧ, медым кисӧ кӧртавны. Но бандит эз сетчы. Ӧвтчис кинас, сьӧласис да быдсяма пеж кывъяссӧ шуаліс. Васьӧ босьтіс ӧдзӧс дорын туплясьысь майӧгсӧ.
— Он кӧ ланьт, тайӧн юр пыдӧсад колска, — шуис Сосновскийлы.
Сӧмын та бӧрын сійӧ сетіс кисӧ кӧртавны.
— Ӧшав тадзи, — ӧвтыштіс кинас Васьӧ, босьтіс бандитыслысь пистолетсӧ да сюйыштіс гач вӧнь костас. — Данила, вай котӧртам Петрович бӧрся.
Зонкаяс гӧнитісны, чукӧстісны Бимӧс. Бура ылӧ нин пырисны вӧрас. Бара кутісны кывны лыйсьӧмъяс. Шыыс ӧтарӧ матыстчис. Тыдалӧ, лыйсьысьясыс ӧти местаын вӧліны. Васьӧ котӧртіс Бим бӧрся да нӧшта содтіс ӧдсӧ, горӧдіс:
— Данила, эн кольччы, ӧдйӧджык!
И сэк жӧ кыліс ойӧстӧм. Зонкаяс уськӧдчисны ойзӧм шы улӧ. Аддзисны, Петрович пуксьӧма нитш вылӧ да кинас кутчысьӧма веськыд пельпомас, садьсӧ вошталӧ. Дерягиныс лыйӧма сылы да веськалӧма. Ачыс бара котӧртӧ. Водзын сылӧн мышкыс тыдаліс на.
— Данила, тэ кольччы, кӧртав пельпомсӧ Иван дядьыслысь. Ме бандит бӧрся. Бим, ме дорӧ!
Данила перйис полевӧй сумкаысь аптечка да пӧрччӧдіс Петровичӧс, кутіс кӧртавны доймӧминсӧ. А Васьӧ кыскис гач вӧнь костысь Сосновскийлысь босьтӧм пистолетсӧ, чургӧдіс вылӧ да лыйис сынӧдас.
— Сулав! — горӧдіс пышйысь Дерягинлы.
Аддзис, мый пышйысь кивыль эз вартлы сылӧн горӧдӧм да лыйӧм вылӧ, да заводитіс лыйлыны веськыда мышкас. Но эз веськав. Тӧдчис, мый том мортыс первойысь босьтіс киас пистолетсӧ. Та бӧрын найӧ понйыскӧд нӧшта на содтісны ӧдсӧ. Ӧні Дерягин эз нин вочасӧ лыйсьы. Сылӧн помасисны патронъяс. Юрас вӧлі сӧмын ӧти мӧвп — пышйыны. Колонияӧ веськавны эз кӧсйы. Котӧртіс веськыда, мый вынсьыс. Зілис ылыстчыны, ыдждӧдны костсӧ.
Друг вӧрыс гежӧдмис, а сэсся воссис кушин. Заводитчис шудӧгса паськыд, юр воштан нюр. Дерягин нем думайттӧг уськӧдчис восьсаинас, нюрас, и пыр жӧ вӧйис коскӧдзыс. Ырскӧбтіс петны, но кымын пессис, сымын водзӧ вӧйис. Кор Васьӧ Бимыскӧд воисны сэтчӧ, Дерягинлӧн вӧлі юр пыдӧсыс нин тыдалӧ. А здук мысти мыччысисны вабольяс. Тайӧс аддзӧм бӧрын Васьӧлы весиг эз ло лӧсьыд. Сьӧлӧмыс гудыртчис. Кӧть мортыс ненога оліс, но татшӧм туйпомыс вывті чорыд наказанньӧӧн сылы кажитчис.
Косіс Петрович дорӧ. Данила доймӧминсӧ кӧрталӧма, но вирыс бинт пырыс сӧдзтіс на. Петрович сьӧкыда лолаліс.
— Кулас, дырджык кӧ оз воны, — Васьӧ индіс сы вылӧ. — Ме котӧртла керка дорас, потшъяс сэн вӧлі. Вӧчам нӧсилка да сы вылын петкӧдам. А тэ сэк кості кыдз росъяссӧ кузьджыка чегъяв.
Регыд мысти зонкаяс ас вӧчӧм нӧсилка вылын ранитчӧм мортӧс заводитісны петкӧдны вӧрысь. Пӧшти воисны участкӧвӧйлӧн «уазик» дорӧ, кор паныдасисны РОВД-саясыс. А бӧрсяньыс мыччысис санитарнӧй машинаыс.
Зонкаяс лэдзисны нӧсилкасӧ муас да уськӧдчисны бурдӧдчысьяс дорӧ.
— Спаситӧй Петровичсӧ, — ӧтпырйӧ артмис налӧн.
Бурдӧдысьяс тэрмасьӧмӧн видлалісны ранитчӧм мортӧс, вӧчисны укол да асланыс нӧсилка вылын пыртісны машинаӧ. Кор вӧрзьӧдчис, сӧмын та бӧрын зонкаяс заводитісны сёрнитны локтысь полицейскӧйяскӧд. Петкӧдлісны налы Коля Майбуровӧс да сьӧм мешӧксӧ. Сэсся нуӧдісны вӧр керка дорӧ да индісны ӧшинь розьын бовъялысь Сосновский вылӧ. Васьӧ висьталіс, кӧні помасис олӧмыс Дерягинлӧн, да индіс местасӧ.
— А сьӧмыс тані абу ставыс, — босьтліс киас Коля Майбуровлысь мешӧксӧ локтысь полицейскӧй.
— Коляыс эз висьтав, — вочавидзис Васьӧ. — Колӧ Бимлы сетлыны, мед исалас да корсяс.
— Видлы, — полицейскӧй мыччис мешӧксӧ.
Васьӧ босьтіс, чукӧстіс Бимӧс, сетіс исавны. Сэсся тшӧктіс:
— Бим, корсь.
Понйыс пыр жӧ котӧртіс керка дорӧ. Сэсянь — веськыда вожа джуджыд пожӧмлань. Воис да заводитіс парсавны нитшсӧ. Васьӧ вештыштіс нитш палаксӧ да перйис нопсӧ.
— Со кытчӧ дзеблӧмаӧсь! — горӧдіс сійӧ.
...Другъяс воисны гортас рытладорыс нин. Виччысисны, кор перъясны розьсьыс Сосновскийӧс да йӧршитасны машина мышкӧ, кор гижасны протокол да кырымӧдаласны. Петкӧдлісны, кӧні тшапнитісны Майбуровӧс. Полицейскӧйяс ставсӧ снимайтісны. Васьӧ сетіс Сосновскийлысь мырддьӧм пистолетсӧ. Сӧмын та бӧрын мӧдісны туйӧ. Полицейскӧйяс зонкаясӧс вайисны сиктӧ ас керка дорӧдз. Кыкнанныслысь кутлісны кисӧ да аттьӧалісны бандитъясӧс кутігӧн отсасьӧмысь.
— Награда вылӧ вӧзъям, — кӧсйысис ыджыдыс.
— Петровичыс жаль, — шуис Васьӧ. — Сійӧ пенсия вылӧ петны виччысис.
— Эн шогсьы, бурдас, — вочаасис полицейскӧйыс. — Ме звӧнитлі нин больничаас. Вӧчӧмаӧсь операция. Ставыс лючки-ладнӧ.
Данила висьталіс бать-мамлы Шудӧг туйвывса лунся лоӧмторъяссӧ. Вӧзйысис кольччывны регыдик кежлӧ Васьӧ друг дорас. Но мамыс, кор кыліс лыйсьӧмъястӧ, тшӧть моз паныд сувтіс.
— Некытчӧ, лэччам ӧтлаын. Кольччӧм йылысь сёрни оз ло!
Мӧд луннас асывсяньыс гортсаяс заводитісны лӧсьӧдчыны туйӧ. Данила шогпырысь юӧртіс другыслы, мый эз лэдзны кольччыны, медсясӧ мамыс паныд сувтіс.
— Миянлы сёр рытнас нин звӧнитлісны полициясянь, — воча шуис Васьӧ. — Талун тэа-меаӧс корӧны юрсиктӧ. Регыд машинаыс миянла воас. Тшӧтш лэччам.
— Миян талун жӧ лэччӧны, батьӧ сӧвтчӧ нин.
— Виччысьласны, эштас да тэ карӧ лэччан, а менӧ бӧр ас сиктӧ ваясны.
Муртса тадзи другъяс сёрнитісны, мыччысис полицейскӧй машина. Данила котӧртліс гортас, висьтасис. Батьыс кӧсйис виччысьны сійӧс юрсиктса изэрд вылын.
Зонкаяслысь, воисны РОВД-ӧ да, бара на выль пӧв ставсӧ юасисны. Аддзысьлісны найӧ РОВД-са начальниккӧд. Весиг телевидениесянь волісны да снимайтісны. Сэсся пуксьӧдісны машинаӧ да нулісны больничаӧ. Пыралісны Петрович дорӧ.
— Бур, мый эз имит Петровичыслы гымньӧвйыслӧн сус пуас лыйӧмыс, — шуис Данила, кор петісны больничаысь да воисны юрсиктса изэрд вылӧ.
— Но век жӧ ранитчис.
— Бурдас ӧд. Ӧні и пенсия вылас лэдзасны.
— А-а.
— Васьӧ, — Данила сюся видзӧдліс другыслы синмас. — Та бӧрти тэ кӧсъян на полицейскӧяс велӧдчыны?
— Ёнджыка на кӧсъя.
— И ме ог веж ассьым кӧсйӧмӧс, лоа энергетикӧн.
— Но, а ковмас кӧ меным бандитъяссӧ кутны, он ӧмӧй ӧнія моз жӧ отсав?
— Отсала кыв шутӧг, — Данила нюжӧдіс кисӧ. — Аддзысьлытӧдз, виччысь, ме вола на.
Сійӧ котӧртіс батьыслӧн «Жигули» дорӧ. Бӧръяысь другыслы ӧвтыштіс кинас да пырис кабинаӧ. Васьӧ колльӧдіс найӧс синнас, кытчӧдз эз саявны.



БОТЛАНДИЯСЯНЬ ЧОЛӦМ!

1. Тӧдмасьӧм.

— Коді нӧ тэ??? — Ӧльӧш повзьӧмысла весиг чеччыштіс крӧвать вылас, — коді тэ сэтшӧмыс, ме тэнсьыд юася!?
— Да мый нӧ тэ горзан, ланьт, ботюк ме.
— Коді???
— Бо-тюк, ботюк, — вочавидзис зонкалы кутшӧмкӧ нисьӧ ичӧтик морт, нисьӧ пемӧс, нисьӧ лэбач.
— Ог гӧгӧрво немтор! Узя ме али ола?? Мамӧ!!! Мааааам!!!!
— Да эн горзы, шуи тай нин, ставсӧ дзуган ӧд! Ме тэлаыд вои, ыстісны менӧ тэлаыд, Ӧльӧш. Ме чайті, виччысян тэ менӧ, а тэ этадзи со, — ботюк бергӧдчис зонка дорысь да заводитіс ичӧт кага моз лимзыны-бӧрдны.
 Шӧйӧвошліс медводз Ӧльӧш, а сэсся и жаль сылы лоис тӧдтӧм гӧсьтыс, кӧсйис эськӧ мыйкӧ бурӧс ботюкыслы шуны, но эз тӧд, кутшӧм кывъяс бӧрйыны. 
— Да эн бӧрд, — сӧмын и нюжӧдіс зонка. Повзи ме тэсьыд, абу мудер тэсьыд повзьынысӧ.
— Мыйла бара??? — ботюк пондіс бӧрдны нӧшта на гораджыка. Сэтшӧм омӧль ме али мый? Али мисьтӧм? 
— Ноооо... Ог тӧд, гашкӧ и позьӧ мичаӧн шуны да, боксяньыс кӧ видзӧдлыны... али бӧрсяньыс... Да абу садьмӧм бӧрын...
— ААААА!!! — эз нин и бӧрд, а горзіс тӧдтӧм ботюк. Шуи жӧ ме Ботюшенцияыдлы, ог пӧ мун ме татшӧм лёк зонка дінас, мед пӧ мӧдӧс кодӧскӧ ыстас, да ӧд оз кывзы, мун и всё. Бурджык, нывка дінӧ кӧ ыстісны, нывкаясыд тадзисӧ оз равзыны.
— Но дерт. Оз бара равзыны да. Кыкнанныд эськӧ ӧні бӧрдінныд. — Ботюк чӧлаліс да чышкис синвасӧ. — Вай висьтав кӧть, коді тэ сэтшӧмыс, мый вӧчан тані.
— Да шуи жӧ! Ботюк ме, али паметьыд лёк тэнад? Сійӧн «2»-тӧ и тэчӧны?
— А тэ кытысь тӧдан, кыдзи ме велӧдча??? — шай-паймуніс зонка.
— Ме ӧд ботюк, ме ставсӧ тӧда. Дышъяс дінӧ менӧ и ыстылӧны.
— Немтор ог гӧгӧрво... Унаӧн классаным дышӧдчӧны, меысь на лёкджыка велӧдчӧны, но некутшӧм ботюкъяс йылысь эз на шулыны.
— Дерт, тіян районысь ми некод дінӧ на эг волӧй да, тэ — медводдза! — неуна тшапа гӧгӧрвоӧдіс ботюк. 
— Мый нӧ ме вӧчи сэтшӧмсӧ, мый сёрнитысь пемӧсъяс пондісны ме дорам локны?
 — Абу пемӧс ме, — бара скӧрмис ботюк, ачыд тэ пемӧс вылас зэвджык на находитан.
— Мыйӧн нӧ бара??
— Со тай юрсиыд кутшӧм кузь да шыльӧдтӧм!
— Шыльӧдчан тай, повзьӧдасны кӧ асывнас кутшӧмкӧ бутюкъяс.
— Ботюк ме, а некутшӧм абу бутюк, збыль тай тэныд паметьнад больничаӧ ветлыны колӧ. И эг прӧста сідз ме лок, ачыд менӧ корин.
— Но бара да, кыдзи нӧ кори??
— Рисование вылад тӧрыт менӧ серпасалін да.
— Тэээээнӧ? — пондіс мӧвпавны Ӧльӧш. Шуисны тай, мый кӧсъян, сійӧс и серпасав, вот и серпасалі ме, думайті, мый абусӧ.
— Ноко, видлам лок серпастӧ.
 Ӧльӧш кыскис альбомсӧ да мӧдіс сюся видзӧдны аслас творенньӧ вылас. Морт кодь, киа-кока, кӧч кодь бӧжа, каньлӧн пельяса, юр вылас — колпак сяма шапка, нырыс — быттьӧ ыджыд лэбачлӧн. Дивӧ да и сӧмын. А ӧд ставыс сы вӧсна, мый скӧрмис тӧрыт зонка Антонина Витальевна вылӧ, аслас велӧдысь вылас, бара «2» пуктіс да, серпасаліс лэбач-пемӧс-мортӧс, лэдзис парсӧ да и вунӧдіс думыштӧмтор йывсьыс.
— Со тай, ме, — шуис ботюк.
— Тэ... — эз кут вензьыны сыкӧд Ӧльӧш.
— Но лок, мунам Ботландияад, виччысьӧны миянӧс. 
— Да кытчӧ? Кутшӧм Бот... Меным школаӧ колӧ!
— Шойччан лун талууууун! — нюмъяліс ботюк.
— Мамӧлы отсавны колӧ, чойӧс видзны, баб дорӧ ветлыны, ёртӧ на гӧсти корис и...
Пока мӧвпаліс Ӧльӧш, мый нӧшта сӧрны, видзӧдӧ, а абу нин ас жыръяс сійӧ, а кутшӧмкӧ эрд вылын сулалӧ. Турун гӧгӧр, шонді ыпъялӧ... А дзоридзьяс абуӧсь. Думыштіс сӧмын детинка дзоридзьяс йывсьыд, кыдз ботюк, став вомнас нюмъялӧмӧн, босьтіс сійӧс киӧдыс:
— Лок, эн пов, тэныд тані кажитчас.

2. Ботландиялӧн история.

Видзӧдӧ Ӧльӧш гӧгӧр да оз гӧгӧрво, кытчӧ сюрис. Мультик сяма страна кутшӧмкӧ. Зэв ыджыд тшакъяс-керкаяс сулалӧны тані, двореч быдсӧн эм — Ботюшенция царицалӧн. 
Петіс Ботюшенция Ӧльӧшлы паныд, чолӧмаліс сійӧс, слугаыскӧд, Ботяшкакӧд, тӧдмӧдіс. Шуис, мед пӧ оз пов тані Ӧльӧш, кадыс пӧ тан оз мун, бать-мамыс зонкалӧн оз и казявлыны, мый сійӧ абу гортын.
— Со, — петкӧдліс ыджыд эрд вылӧ Ботюшенция, — тайӧ миян муным, Ботландия. Важысянь олӧны тані ботюкъяс, пемӧс-лэбач-мортъяс. Прӧста йӧз, дыш челядьысь ӧтдор, некор оз вермыны сюрны тайӧ муас. А восьтылӧма тайӧс мусӧ уна-уна во сайын кутшӧмкӧ Ботилиан, свет вылас медся дыш мортыс. Абу вермӧма сійӧ йӧз ли пемӧсъяс костын овны, уджавны ӧд колӧ. Гуӧма сійӧ ӧти волшебниклысь чудӧ-тшак, пышйӧма вӧрӧ да кутӧма тшак пытшкас овны. Волшебнӧй вӧлӧма тшакыс: и сёяныс, и юаныс сы пытшкын пыр вӧлӧма. Кылӧмаӧсь Ботилианлӧн гажа олӧм йылысь вӧрса пемӧсъяс, лэбачьяс, да и йӧз. Вежныс петӧ, кӧсйӧны жӧ став дась вылас овны. Пондӧмаӧсь найӧ дӧзмӧдны Ботилианӧс, корӧмаӧсь, медым босьтас найӧс тшак пытшкас овны. Мудзӧма Ботилиан вензьыны накӧд да и корӧма ставнысӧ гортас пыравлыны, тшай кампетӧн юыштны. Локтӧмаӧсь гӧсьтъяс, радӧсь, пуксялӧмаӧсь пызан сайӧ, но абу прӧст морт вӧлӧма Ботилиан: чудӧ-тшак отсӧгӧн босьтӧма да и сорлалӧма гӧсьтъяссӧ ёрта-ёрт костаныс: со и артмӧмаӧсь лэбач-пемӧс-мортъясыд... Ковмис налы кольччыны вӧрад, оз жӧ мунны тадзи йӧз дінад, асьныс ӧд мыжаӧсь, уджысь кӧсйисны пышйыны да, ӧні медым и мынтысясны...
Абу тӧдӧмаӧсь лэбач-пемӧс-мортъясыд, кыдзи шуны ӧта-мӧдсӧ, а сэсся думыштӧмаӧсь кӧзяинныс ним кузя ботюкъясӧн шусьыны. Олісны коньӧр ботюкъяс пуяс улын, кынмисны, сёйны-юны аслыныс корсисны, а Ботилиан куйліс паччӧр вылын, сёйис да юис помтӧг, сэтчӧдз сёйис, мый коркӧ босьтіс дай потіс. 
Кутісны сэки ботюкъяс Ботилианлӧн тшак пытшкас овны. 
Малыштасны сӧмын ботюкъяс керка-тшакыслысь стенсӧ дай шуасны: 

Тшакӧй, тшакӧй, кок йылад йӧктышт,
Мада тшакӧй, вӧч, кыдзи тшӧкта!

Тшакыс кывзысис найӧс, мый корӧны, ставсӧ вӧчис.
Бара удж йылысь вунӧдісны ботюкъяс, ставсӧ, мый налы коліс, тшакыс вермис сетны. Сэсся и эз кутны тӧрны ботюкъяс ӧти тшак пытшкад, чеглісны найӧ тшак-мамсӧ, да лоис налӧн уна керка. Волшебнӧй сямнысӧ тшакъяс эз воштыны, та вӧсна уджавны ботюкъяслы эз ковмыв. Сёян-юаныс пыр вӧлі, да и мӧд кӧсйӧмъяснысӧ керка-тшак пӧртіс олӧмӧ.

3. Ӧльӧш ботюк-123-ӧд дорын гортас.

Вайӧдіс Ӧльӧшӧс тӧдса ботюкыс ас дінас. Сэні сӧмын тӧдмаліс зонка, мый торъя нимъяс ботюкъяслӧн абуӧсь, а шусьӧны найӧ лыдпасъяс кузя. Ботюкыс, коді Ӧльӧшӧс садьмӧдіс да Ботландияад вайӧдіс, вӧлі Ботюк-123-ӧд. Оліс ботюк-123-ӧд вокъясыскӧд, дас сизим вок сылӧн вӧлі. Ёна и шума вӧлі тшак-керкаас, кор Ӧльӧш пырис сэтчӧ: чудӧ-ящик кутшӧмкӧ жыр шӧрас сулалӧ, а ботюкъясыд пуксялӧмаӧсь ящик дорас да чиктылӧны-сералӧны. Мыйкӧ торъя нин тешкодьӧс кӧ петкӧдлӧны, ботюкъяс гӧрдлӧны сідзи, мый весиг тшак-керкаыс зӧркӧдчӧ-дзӧрӧ. Ботюк-123-ӧд шуис, лунбыдъясӧн пӧ вокъясыс тадзисӧ пукалӧны. «Но а мый нӧ сэсся налы вӧчнысӧ? Уджавнысӧ ӧд оз ков», — любӧпырысь мӧвпыштіс зонка. 
 Ботюк-123-ӧс Ботюшенция царицаныс регыд бара корис дворечас, нӧшта ӧти дыш кагаӧс, кӧнкӧ, вайӧдны. Тшӧктіс Ботюк-123-ӧд Ӧльӧшлы корны тшакыслысь ставсӧ, мый думаыслы колӧ. Малышт пӧ сӧмын стенсӧ да меліа сьылышт:

Тшакӧй, тшакӧй, кок йылад йӧктышт,
Мада тшакӧй, вӧч, кыдзи тшӧкта!

Ок и ёна радліс зонка, кор тшак козьналіс сылы пызан тырыс мороженӧй, дас бутылка Кока-Кола да кызь пачка чипсы. Сёйыштіс зонка неуна, тыртыштіс кынӧмсӧ. Пукалӧ. Мый эськӧ нӧшта корны? Друг воис Ӧльӧшлы дум вылас, мый важысянь нин эськӧ черияс аквариумын кӧсйис. И со — сы водзын аквариум, стен джын ыдждаыс!
— О! Да тайӧ тшакыс зарни черисьыд на бурджык! Чериыд куим кӧсйӧм сӧмын олӧмӧ пӧртӧ. А тайӧ — миллион кӧсйӧм пӧртны вермас! — горӧдсис Ӧльӧшлӧн. 
Пуксис зонка аквариум бокас, видзӧдӧ черияс вылас: и гӧрд со эм, и сьӧд, и визя, и уна рӧма... И ыджыдъяс, и ичӧтъяс эмӧсь. Страк босьтлывлӧ, кор ыджыдъяс вылад видзӧдан. Мӧдіс Ӧльӧш неуна повзьӧдыштны чериястӧ, вывті нин пӧ ньӧжйӧ чериясыс плавайтӧны — таркӧдыштіс аквариумас — йӧймалісны чериясыд, дикъяс моз плавайтны пондісны, ыджыдъясыс ичӧтъяссӧ сёйны кутісны. 
— Мый нӧ тайӧ?! — оз нин кажитчы Ӧльӧшлы. — Ог кӧсйы татшӧм дик чериястӧ! Пингвинъяс кӧсъя! 
Малыштіс зонка тшак — керкалысь стенсӧ, сьылыштіс:

Тшакӧй, тшакӧй, кок йылад йӧктышт,
Мада тшакӧй, вӧч, кыдзи тшӧкта!
Вайӧд меным татчӧ Антарктидаысь пингвинъясӧс!

Шуис сӧмын тайӧс Ӧльӧш — и со сы водзын кӧкъямыс зэв мусаник пингвинпи. Синнаныс лапйӧдлӧны, быттьӧ аканьяс, бордъяснаныс швачкӧдчӧны, ӧта-мӧд бӧрсяньыс котралӧны. Ёна и лӧсьыд детинкалы на бӧрся видзӧднысӧ! Дыркодь пингвинъясыд войлісны, а сэсся и ланьтісны. Кӧдзыд налы колӧ, вӧлӧмкӧ. Дыр-ӧ тшак пытшкад олыштан. Гашкӧ, и вермис эськӧ тшакыд Ботландиясьыд Антарктида вӧчны... Сӧмын мый эськӧ Ӧльӧшлы мӧд ботюкъясыд шуисны? Кӧсйӧны-ӧ найӧ Антарктидаас овны? Вермис эськӧ детинка сӧмын Ботюк-123-лысь керка пытшсӧ йизьӧдны, сӧмын дас сизим воксӧ чудӧ-ящикнаныс кытчӧ эськӧ нуӧдіс?
 «Ог, ог на вермы йизьӧдны Ботландиятӧ, — мӧвпыштіс Ӧльӧш. Неважӧн на сӧмын вои да... Вот олышта тані дырджык, тӧдмася ставыскӧд, радейтны менӧ тан кутасны... Сэки и Антарктидатӧ татчӧ вуджӧдам! Став пингвинъяснас!» — думыштіс та йылысь зонка, да ёна и кокняммыштіс сьӧлӧм вылас. 
А сэсся бара юрсӧ песны пондіс: «А кытчӧдз эз на кутны менӧ ботюкъясыд радейтны сідзи, медым сетны оланінныссӧ йизьӧдны, мый вӧчнысӧ кута???»
Пукаліс Ӧльӧш дыркодь, кывзіс, кыдзи дас сизим ботюкыс гӧрдлӧны, а сэсся и югыд мӧвп воис юрас: «Чудӧ-бук меным колӧ! Играясӧн ворсыштны кӧсъя!»
Корис тшакыдлысь чудӧ-буктӧ, муртса оз чеччав, пуксис ворсны. Футбол, дерт, бӧрйис играяс костсьыс, пыр футболистӧн кӧсйис лоны да. Включитіс игратӧ, чуньяссӧ лӧсьӧдіс пасъяссӧ сетавны. Сӧмын личкалӧ Ӧльӧш кнопкаяс вылас, а футболистъясыс играас ворсӧны, кыдзи асьныс кӧсйӧны. Кӧсйӧ зонка шульгаладортіыс нуӧдны нападающӧйсӧ — сійӧ веськыдладортіыс котӧртӧ. Немтор скӧрмӧм детинка вӧчны оз вермы. Регыд и колис сылӧн «Реалыс» «Барселоналы». Босьтіс Ӧльӧш дай шыбитіс чудӧ-буксӧ стенас. Пыр тадзи шыбласис зонка, кор скӧраліс, татшӧмӧн нин быдмылӧма. 
Пукаліс Ӧльӧш, мӧвпаліс футбол йывсьыс... Радейтана футболистъясыс юрас воисны. А корны кӧ татчӧ Роналдуӧс? Воас-ӧ?
Малыштіс зонка тшак-керкалысь стенсӧ, сьылыштіс:

Тшакӧй, тшакӧй, кок йылад йӧктышт,
Мада тшакӧй, вӧч, кыдзи тшӧкта!
Кӧсъя, медым воас ме дорам гӧсти Криштиану Роналду!!!

Дыркодь мыйкӧ Криштиану оз лок, места оз аддзы Ӧльӧш, йирмӧг весиг босьтліс. 
А сэсся и сувтіс сы водзӧ кумирыс: ыджыд тушаа, мича причёскаа, пемыд синъясыс югъялӧны. Видзӧдӧ сы вылӧ Ӧльӧш, вомыс пась, весиг оз тӧд, мый шуны. А Криштиану козьналіс зонкалы став мир пасьтала нималана нюмсӧ да шуис мыйкӧ... португальскӧй вылын. Видзӧдӧ нималана футболист зон вылӧ — немтор Ӧльӧш оз гӧгӧрво. Английскӧй вылын Роналду заводитліс сёрнитны. «Yes, yes» детинка и вермис сӧмын вочавидзны.
Мӧдіс футболист мачнас финтуйтыштны, корӧ зонмӧс котралыштны мачнас — Ӧльӧш и рад, важӧн нин футболнас эз ворс, сӧмын... кӧсйӧ зонка котӧртны, а оз вермы. Мунны — вермӧ, а котравны — некыдз. Кокъясыс сьӧктісны быттьӧ, мулань кыскӧны. Видзӧдӧ коньӧр детинка вылӧ Криштиану, оз тӧд, кыдзи отсавны. Казьтыштіс сэки Ӧльӧш ботюк-ёртыслысь коркӧ шулӧмасӧ: оз пӧ вермыны ботюкъясыд мудзтысьны. Сідзкӧ, и котравнысӧ тані некыдз он вермы. Сэтшӧм ӧбиднӧ сэки лои Ӧльӧшлы ... Бӧрддзис зонка, тшӧктіс тшакыдлы бӧр нуӧдны гортас кумирсӧ, а ачыс муніс Ботюк-123-лӧн керкаысь...

4. Ӧльӧш аддзысьӧ Ботенькакӧд.

Дыркодь нин Ӧльӧш ветлӧдліс Ботландия кузя... Няр, некодлы ковтӧм, код тӧдас кытчӧ сюрӧм, зонка жалитіс асьсӧ, кӧсйис гортӧ. Тшак-керкаяс ӧні чайтсисны сылы йӧзсӧ сёйысь гундыръясӧн. 
И кыдзи Ӧльӧш воис татшӧм олӧмӧдзыс? Ставсьыс лёкджыка ӧмӧй оліс сійӧ? И кӧнӧсь мӧд районъясысь челядьыс?
Тайӧс мӧвпалігӧн зонка матыстчис нин Ботландиялӧн пом дінӧ. Со сы водзын — ота ю. Лӧзов, сӧстӧм... Но абу юлӧн мичӧдз зонкалы. Пуксис Ӧльӧш ю дорас да пондіс казьтывлыны мам йывсьыс, бать йывсьыс, ёртъяс йывсьыс, чужанін йывсьыс. И сэки сӧмын детинка гӧгӧрвоис, кутшӧм збыльвылас лёк мортӧн сійӧ вӧлі: тшӧкыда горзіс мамыс вылӧ, дзескӧдіс нывъясӧс, ичӧтъясӧс дӧзмӧдіс. Дерт, Ботландияын сылы и места... Мӧвпаліс та йылысь Ӧльӧш да курыд синва кисьтіс. Сідз бӧрдіс, мый весиг эз и казявлы, мый бокас кодкӧ пукалӧ. Тайӧ вӧлі ичӧтик ботюк, нывка. Нывка повзьӧмӧн видзӧдіс Ӧльӧш вылӧ. А детинка видзӧдіс нывка-ботюк вылӧ. Школаын, дерт, Ӧльӧш ёна и вильышӧн вӧлі, но кор нывкакӧд ӧтнас сюрліс, полыштіс жӧ. 
Сэки нывка, быттьӧ найӧ Ӧльӧшкӧд важӧн нин тӧдсаӧсь, вашнитіс зонкалы:
— Эн пукав гӧль му вылас, змея курччыны вермас.
Ӧльӧш дзик пыр чеччис кок йылас. Зонка быдмис ылі войвылын, Коми муын, да та вӧсна ёна и поліс змеяяссьыд, кӧть, веськыда кӧ шуны, некор на накӧд эз паныдасьлы.
Зонка сулаліс сэтшӧм повзьӧм чужӧмӧн, мый ботюк весиг серӧктіс. 
— Эн пов, ӧні оз нин курччы, — нюмъёвтіс ботюк-нывка. — Коді нӧ тэ? Кыдзи тэнӧ шуӧны?
— Ме Ӧльӧш, менӧ талун татчӧ вайӧдісны, ог тӧд, мыйысь... — зонка кӧсйис петкӧдчыны нывка водзын бурджыкӧн сыысь, кутшӧмӧн сійӧ збыльвылас вӧлі.
— Збыль ӧмӧй нин он и тӧд? — шмонитыштіс нывка.
— Ну... гашкӧ, школаын неуна дышӧдчышті да...
— Ну... сӧмын та вӧсна эськӧ тэнӧ татчӧ эз вайӧдны, — бара нюмъёвтіс ботюк.
Детинкалы лои яндзим.
— Менӧ Ботенька шуӧны, ме неылын ола, ю дінас, — нывка нюжӧдіс Ӧльӧшлы кисӧ.
— Кыдзи тэ верман тані овны? Тан ӧд немтор вӧчнысӧ оз позь: ни котравны, ни чеччавны, ни велӧдчыны! — збоймыштіс детинка.
— Сідз, дерт. Но ме ыджыд гусятор тэн шуа: Ботландияын эм места, кытчӧдз тшакъяслӧн власьтыс оз судз — тайӧ Ботюшенция царицалӧн замокыс. Ме тшӧкыда ветлывла сэтчӧ, небӧгъяс лыддя. Школаяс миян абуӧсь, но ме зэв ёна велӧдчыны кӧсъя. И Ботюшенция окотапырысь небӧгъяссӧ меным сетлывлӧ, шань сійӧ... Сӧмын оз вермы сійӧ чудӧ-тшакъястӧ бырӧдны, оз вермыны натӧг дыш ботюкъясыд овнысӧ. Оз радейтны найӧ уджавнытӧ...
— Сьӧкыд тэныд овнысӧ, кӧнкӧ, — кӧсйис мыйӧнкӧ отсавны ботюклы Ӧльӧш.
— Ме велалі нин, — муртса кылана вочавидзис ботюк. — Тӧдан, тайӧ ӧд Ботюшенция кужис аддзыны сэтшӧм ковтӧм странасьыс пӧльза. Тшак отсӧгӧн царица корсялӧ дыш нывкаясӧс да зонкаясӧс, вайӧдӧ найӧс Ботландияӧ, петкӧдлӧ, кыдзи олӧны дыш ботюкъяс, кутшӧмъясӧн вӧчӧны найӧс чудӧ-тшакъясыс... Найӧ... аканьяс кодьӧсь, сьӧлӧмтӧмӧсь, гӧгӧрвоан?
— Но ӧд абу ставыс! — ловзьыштіс зонка.
— Абу, дерт, мукӧдыс Ботюшенциялы отсасьӧны челядьӧс бур туй вылӧ петкӧдны, но унджыкыс сӧмын сёйӧны да юӧны, оз нин и тӧдны, мый тшакыдлысь корны, да сэтшӧмӧс сӧмын, медым ки-кокнысӧ абу мудзтыны.
— А челядьыс, кодъясӧс найӧ вайӧдӧны...
Эз удит зонка помавны юалӧмсӧ, кыдзи Ботенька вочавидзис нин:
— Найӧ ботюкъяслӧн керкаясаныс олӧны, кыдзи и тэ, но дыр кежлӧ оз кольччывлыны, регыд и гажтӧмтчӧны бать-мамтӧгныс, гӧгӧрвоӧны, кутшӧмӧсь лоасны, пыр кӧ дышӧдчыны пондасны... Тэ со Ботюк-123-ыд дорын недыр жӧ олін.
— Ой, тешкодь сійӧ, — нюммуніс Ӧльӧш. Сӧмын муніс сійӧ дзик пыр, вайӧдіс менӧ да... А вокъясыскӧд меным немтор вӧчнысӧ...
— 123-ыд — бур ботюк, коркӧ мортӧн кӧсйыліс лоны, а ӧні дугдіс та йылысь сёрнитнысӧ...
— Мыйла нӧ?
— Ботюкъястӧ он нин веж, он вермы сӧглас босьттӧг керкаяснысӧ налысь жуглыны, медым чудӧ-тшакыд вынсӧ воштас. А тэ нӧ мыйла бӧрдін ю бокас, Ӧльӧш, — вӧлись казьтыштіс та йылысь Ботенька. Гортӧ кӧсъян?
— Кӧсъя, дерт... Но кыдзи нӧ меным бӧр гортӧ сюрнысӧ?
— А тшакыд мый вылӧ? — серӧктіс Ботенька. — Сӧмын помнит: бара дышӧдчыны кутан — виччысь Ботландиясянь чолӧм!
«Йӧй ме али мый, мед бара татчӧ сюрны», — мӧвпыштіс зонка.

5. Ӧльӧш бӧр локтӧ гортас.

Сьылыштіс Ӧльӧш тшакыслы тешкодь сьыланкывсӧ, малыштіс стенсӧ, синсӧ кунис, виччысьыштіс... и со сійӧ гортас нин, аслас жыръяс. Сэтшӧм рад вӧлі Ӧльӧш, дась вӧлі быд сантиметрсӧ жырйыслысь окавны. Кровать вылас чеччалыштіс весиг радысла, а сэсся и бать-мамыс ордӧ котӧртіс:
— Маааам! Баааать! Кутшӧм бур, мый ті гортынӧсь на! Сэтшӧм луныс талун лӧсьыд! Сідз ӧд, мам, — мамыслы бӧжас кутчысиг, шуаліс детинка.
— Алёша, пиӧ, мый нӧ тэкӧд? Висьмин али мый? — повзис мамыс. Батьыс кыв шутӧг сулаліс, ёна жӧ чуймӧма. 
— Эг, эг висьмы, ёна гажтӧмтчи сӧмын... войбыднас...
Шойччан лунас Ӧльӧш отсасис бать-мамыслы: ва новліс, пес пыртліс, пач ломтіс, весиг тасьті-пань мыськаліс, мый водз некор эз вӧчлы. 
— Да сійӧс быттьӧ вежӧмаӧсь! — шензис батьыс.
— Лешукӧй менам пыр татшӧм вӧлі, — нюмъяліс мамыс.
— Лов пытшкас, гашкӧ, и вӧлі да, — сераліс батьыс.
И школаын Ӧльӧшлӧн ставыс бур лои. Кыдзи жӧ дышлуныс, вӧлӧмкӧ, сорӧ мортыдлы! А сытӧг — и дневникын «5»-яс, и ёртъясыд пыдди пуктӧны.

6. Ӧльӧш бара кӧсйӧ сюрны Ботландияӧ.

Воысь унджык нин коли, Ӧльӧш быттьӧкӧ и вунӧдіс нин Ботландияад ветлӧм йывсьыс, некодлы зонка татшӧм дивӧ йывсьыс эз висьтав: йӧйӧн эськӧ ёртъясыс шуисны. Со и видзис зонка ставсӧ ас пытшкас. 
Классьыс детинкаясыс нин нывъяскӧд гуляйтісны, радейтчӧм йылысь сӧмын и мӧвпалісны. А Ӧльӧш небӧгъясӧн пукаліс, водзӧ вылӧ гортса уджсӧ вӧчис, медым рытсӧ кыдзкӧ коллявны. Некод Ӧльӧшлы эз кажитчы нывкаяс костсьыс.
Сӧмын ӧтчыд рытын, нинӧм вӧлі вӧчнысӧ да, зонка пуксис пызан сайӧ, восьтіс альбом да пондіс серпасасьны. Серпасаліс, мый аддзис, мый кӧсйис аддзыны: керкасӧ, тӧвся вӧр-ва, лымчиръяс, пемӧсъяс, лэбачьяс, ботюкъясӧс... Видзӧдліс Ӧльӧш серпасъяс вылас да шай-паймуні... Ботенька йылысь казьтыштіс. «Кыдзи нӧ эськӧ олӧ ӧні сійӧ? Пыр на ю дорӧ ветлывлӧ мӧвпавны?» — думыштіс Ӧльӧш. А сэсся и медбӧр кывъясыс Ботенькалӧн юрас воисны: «Бара дышӧдчыны кутан — виччысь Ботландиясянь чолӧм!»
Ловзис весиг детинка мӧвпалігас, кыдзи эськӧ бӧр Ботландияас сюрӧдчыны. Быд рыт Ботенькаӧс серпасаліс альбомас, гашкӧ, петкӧдлас ботюклы чудӧ-тшакыс зонкалысь серпассӧ. Гашкӧ, воас бара сыла Ботюк-123-ыс. А мед эськӧ воис! Ӧльӧш и велӧдчынысӧ чӧвтіс, и гортсаясыскӧд пыр пинясис, эз кӧсйы отсасьны — немтор эз отсав Ботландияад сюрӧдчыны. Ӧльӧш лёка узьліс, паляліс быд шыысь — чайтіс, ботюк сыла воӧма... А кор восьтыліс синсӧ да аддзис, мый ӧтнас сійӧ жыръяс, мый оз кӧсйыны аддзыны сійӧс Ботландияад, а гашкӧ, и ачыс Ботенька оз кӧсйы аддзыны, ньӧжйӧ бӧрдіс эшкын улас, медым гортсаясыс эз кывны, ас улас шуаліс: «Но лок, ботюк! Сьӧкыд али мый тэныд? Лок... Лок... Уна али мый кора? Ме ог повзьы... ог повзьы... ботюк, волы... нуӧд... нуӧд...»
Но бара некод эз лок. Ӧльӧш и школаад эз кут ветлыны, куйліс крӧвать вылас да некодлы эз шу, мый йылысь мӧвпалӧ, мый лоис сыкӧд. И эз узьлы нин войяснас, муртса ловъя моз куйліс. А гашкӧ, эз и вӧвлы некор некутшӧм Ботландия? Гашкӧ, ставсӧ сійӧс Ӧльӧш вӧтасис? Гашкӧ, и Ботенькаыс некор эз вӧвлы свет вылас? Мӧвпаліс та йылысь Ӧльӧш да эз и казявлы, кыдзи бокас кодкӧ пуксис. 
— Ботюк!!! Тэ воин!!! Кутшӧм ёна ме тэнӧ виччыси! — пондіс шамрасьны зонка. Сывйыштіс Ботюк-123-ӧс да весиг лолыштнысӧ коньӧрлы эз сет.
— Да лэдз нин, лэдз! — горзіс Ботюк-123-ӧд. Сійӧ вӧлі скӧр, пӧрысьмыштӧма весиг. Мыйла корин? Мый тэныд Ботландияас колӧ?
— Отсавны кӧсъя тэныд... тіянлы, — заводитіс зонка.
— Кыдзи отсавны??? Мый йылысь тэ сёрнитан? — эз кывзы ботюк.
— Тшакъястӧ жуглыны, торйӧдны йӧзсӧ, пемӧсъяссӧ да лэбачьяссӧ...
— Мичаа эськӧ сёрнитан да, — ботюк бара эз сет зонкалы помавны мӧвпсӧ. Оз артмы тэнад нинӧм! Ичӧт на тэ, да и он гӧгӧрво немтор! Пукав гортад!
— Но мыйла нӧ воин сідзкӧ татчӧ? — скӧрмис жӧ зонка.
— Ботюшенция ыстіс, сёрнитлыны тэкӧд кӧсйӧ, — лӧгпырысь вочавидзис сылы Ботюк-123-ӧд.
Тадзи Ӧльӧш мӧдӧдысь сюрис Ботландияӧ. А мый лои водзӧ — тайӧ нин дзик мӧд висьт...



БАТЬЛӦН ВИСЬТ

Гурей Митрей коймӧд тӧлысь нин пукаліс Воркутлагын, кытчӧ сійӧс меститісны дас во кежлӧ, кор пемыд вӧрӧ дзебсьӧм ичӧтик Дема грездын чужис сылӧн Евлог пиыс. Детинка быдмис зэв нэриникӧн, нярӧн. Лимзавны заводитас да некыдзи сійӧс бурӧдны оз вермыны, мукӧддырйиыс орчча керкаясысь нывбабаяс тшӧтш волывлісны. Кыдзи сӧмын эз ылӧдлыны бӧрдысь кагаӧс, но нинӧм вылӧ оз ланьт, да и ставыс. «Ёна жӧ сьылысь тайӧ детинаыс лоӧ, оз кӧ кув», — шулывлісны йӧзыс. «Сир пинь горшад! — пыр жӧ повзьыліс мамыс. — Мед оз жӧ нин кув!»
Пекла сэки колкозын бригадираліс, а быдӧнлы ӧд бурӧн он вермы лоны да сы вылӧ сиктсаяс лӧгалісны. Рытъяснас на ордӧ кадысь кадӧ волывлісны мужикъяс да зыксисны. Евлог помнитӧ, кыдзи джодж шӧрын улӧс вылын кӧзяин моз пукалӧ Кирӧ Микол Миш да шуалӧ: «Керкатӧ гӧра горув путкыльта!»
Бать воис, кор пиыслы вӧлі нёль арӧс да пыр жӧ гугӧдіс Евлоглысь олӧмсӧ. Ӧти-кӧ: сійӧ торйӧдіс Евлогӧс мамыскӧд узьлӧмысь, а мӧд-кӧ: мыйысь некыдзи нин эз позь прӧститны — мавтіс гормӧгӧн мамлысь нёнь йывъяссӧ, тадзи сійӧ дугӧдіс писӧ някасьӧмысь. Катя вӧлі мудерджык нин да ачыс батьыслы нинӧм эз шулы, а велӧдіс воксӧ, кыдзи колӧ сёрнитны. Евлог матыстчис Митрей дорӧ, синкым увтіыс лӧгысь бугжыльтіс бать вылас да пинь пырыс сӧдзӧдіс: «Мун бӧр Веждінад, йӧй бать!»
А мамыслы чуньнас пызан дорас таркӧдӧмӧн содтіс: «Кытысь тайӧ батьтӧ вайин, сэтчӧ бӧр и ну!»
Таысь Митрей эз радейт писӧ. Кор Евлог заводитліс бӧрдны да некыдз эз бурась, сійӧ горӧдлывліс: «Ланьт, колӧкӧ, а то кок пӧлӧдыд босьта да стенӧ варта, мед юр вемыд прысьнитас!» И чоя-вока вывті ёна полісны батьсьыс. Эз лысьтлыны весиг сылы синмас видзӧдлыны. Кыпӧдлісны кӧ ас костаныс зык, пыр жӧ батьыслӧн паськыд тасмаыс аддзыліс челядьлысь нэриник мышъяссӧ. Чоя-вока ас костас сёрнитігӧн воисны ӧти кывйӧ, мый налӧн батьыс медся лёк, сиктын некодлӧн татшӧмыс абу. Мамсӧ ещӧ йӧзыс зэв сюсьӧн шуӧны, школаас алгебристӧн весиг нимтылӧмаӧсь бура велӧдчӧм вӧснаыс, а вот тай, абу вермӧма прамӧйджык батьӧс корсьны.
Век жӧ Митрей вӧлі, челядь видзӧдӧм серти, кӧть и лёкиник, но бать. Сылӧн локтӧм бӧрын керкаын лои кӧзяин, некод нин эз лысьтлы грӧзитны, мый керкасӧ путкыльтас гӧра горув. Кыдзи сӧмын Гурей Митрей овмӧдчис Демаӧ, пыр жӧ тесьтыслӧн вальдыны нин видзӧдчысь вӧр керка бокӧ кыпӧдіс выльӧс. Та бӧрын йӧз гӧгӧрвоисны, мый мортыс абу бӧр мунӧм вылӧ татчӧ локтӧма. Водзті мужичӧйтӧм керка бокын нинӧм эз вӧв. Регыд мысти усадьбасӧ кытшаліс крепыд ыж потшӧс, кыптісны жытник, кӧбрег, ыж гид. Мӧскысь эня-ныла и водзті, кӧть сьӧкыда овлісны, эз лэдзчысьлыны. Ӧні лӧсьӧдісны тшӧтш ыжъясӧс. Гӧра бокӧ важ пывсяныскӧд орччӧн Митрей лэптіс выльӧс, кыпыдӧс. Керъяссӧ ставсӧ ваяліс вӧрысь пельпом вылас, некод водзын эз мӧд копрасьны, вӧв корны, ӧд Пекла сэки эз нин вӧв бригадирӧн. Тшупсис ӧтнас жӧ. Сэки Евлог казяліс, кутшӧм сылӧн батьыс ён, дарӧм, позьӧ шуны, ки пӧла. Немечлӧн пуля нӧбӧдӧма Митрейлӧн шуйга кисьыс куим чунь, кольӧмаӧсь сӧмын певйыс да кусыньтчӧмӧн косьмӧм водз чуньыс, коді некор нин оз веськав. Шуйга киыс вермис сӧмын кутыштны чер пулысь да коса пулысь помъяссӧ, но та вылӧ видзӧдтӧг сійӧ быдтор вӧчліс ачыс. Вочасӧн Евлог сьӧлӧмын батьсьыс полӧм да лӧгалӧмысь ӧприч чужис и пыдди пуктӧм. Митрей зэв киа-подъя, быдтор сійӧ вӧчліс тэрмасьтӧг, но лӧсьыда, мед мӧдысь тайӧ удж дорас эз нин ковмы кутчысьлыны. Пестӧ вӧрад кералас, швачкӧбтас чипастӧ да мужикъяс чуймалӧны, шуӧны, тайӧ пӧ шӧрт кузя тэ тэчӧмыд. Митрей нюмдас сӧмын, эг, пӧ, эськӧ да. Стен кодь шыльыд да рӧвнӧй, быттьӧ нэмъяс кежлӧ сувтӧдӧма, а збыль вылас арӧдзыс сэні и олас. Выль лым вывті ковмас нин ваявны гортӧ. И некутшӧм удж сідз-тадз эз вӧчлы.
Сӧмын эз кажитчы, кор Митрей заводитліс юны. Сэки став семьясӧ водзвыв нин тірӧм висьӧм босьтліс. Колӧ шуны, тайӧ уджас бать сідз жӧ вӧлі зэв ёнӧн, уна лэптіс. Евлог аддзыліс, мый мукӧд мужикъяс юасны да усьӧны, туплясьӧны джоджын либӧ му вылын, зырым-дуль лэдзӧны, гачныс кӧтасьӧма. Бать эз вӧв на кодь, вермис юны лун-мӧд дугдывтӧг, узьлытӧг. Ветлӧдліс пыр веськыда, эз шатлав. Некор эз вос. Гӧлӧс гора, ылісянь кылӧ. Но сиктса мужикъяс бокиысь локтӧм морттӧ эз ёнасӧ лэптыны. Ачыс Митрей петук кодь жӧ, некодысь оз пов, нинӧм оз пӧтурайт код юрнад. Быд юиг мыйкӧ да мыйкӧ сыкӧд лоліс. То Миш Педӧр дӧрӧмсӧ косявлас, то Кирӧ Микол Ӧне ыргӧн чайникӧн вартас да чайник сюрыс пыдӧ юрас пырас. Сэки мамыскӧд ӧтлаын Евлог вайӧдіс вирӧн ойдӧм батьсӧ гортас, котӧртліс учительница Василиса Николаевна дорӧ корны йодопор — тайӧ вӧлӧма зэв бур, кӧть и тешкодь нима лекарство. Детинка видзӧдіс, кыдзи мамыс шырис дой гӧгӧрыс юрсисӧ, киськаліс йодопорӧн да тӧбис сӧстӧм рузумӧн, и первойысь на жалитіс батьсӧ. И мыйла Евлог сэтшӧм дзӧля? Ӧдйӧджык эськӧ быдмыны, мед вермыны сувтны батьыскӧд орччӧн кокникиасьысьяслы паныд. Сэки мед кодкӧ видлас воны ая-пиа вылас, ставсӧ корполитасны! И мыйла мортыд сэтшӧм надзӧ быдмӧ? Куканьяс да чаньяс со ӧти воӧн верстяммӧны.
Дӧрӧмтӧгыс батьыслӧн бура тыдалӧ, мый ранитчылӧм шуйга сойыс сылӧн вӧсниджык, а веськыд киас пельпомланьыс мӧд пулялӧн пас. Евлог видзӧдіс-видзӧдіс бать вылас да зэв сьӧлӧмсяньыс шуис:
— Кор ме ыджыда быдма, сійӧ немечсӧ лыя!
— Лый и эм, — шыльӧдыштіс писӧ юрӧдыс Митрей.
Тадзи ая-пиалӧн сьӧлӧмъясыс вочасӧн кутісны небзьыны.

Асывнас на ордӧ лайксьӧдіс Кирӧ Микол Павел да нуӧдіс Митрейӧс гортас юрсӧ веськӧдыштны.
— Кыськӧ бесъясыс вайисны тайӧ Павел-дявӧлтӧ, бара юсьӧдас батьтӧ. Эз нин кӧсйы талун вомас босьтлыны да, — броткӧдчис ыджыд мам.
Рытланьыс Митрей локтіс бӧр гортас, дерт, эз ӧтнас, а Микол Павелкӧд. Гӧбӧчысь четьверт аскур вуджис пызан шӧрӧ и кык мужик надзӧникӧн кутісны трайгыны. Пекла верӧсыслӧн ветлігкості куимысь гораа лыддис «Живӧй помощ» молитвасӧ да батьлӧн сьӧлӧмыс талун небыд.
Микол Павел збыль вӧлі мутивӧй кодь. Сійӧ ветлӧдліс джодж кузя надзӧникӧн, лайкъялігтырйи, мед кок шыыс весиг эз кыв, чигарка помсӧ нуас лӧканьӧдз, лэдзас ки вомлӧс вылнаӧдз да вӧлисти чӧвтас, тайӧн петкӧдлӧ, кутшӧм сійӧ пельк, сёрнитіс да кывнас быттьӧ выйӧн мавтіс, Митрейӧс ыдждӧдліс сӧмын Дмитрий Гуриевичӧн да эз вунӧдлы содтыны, мый ой-ёй ёна сійӧс пыдди пуктӧ. Вом тырыс сылӧн пукталӧма кӧрт пинь, мойдкывса гундырлӧн моз сӧмын югъялӧны. Таысь сійӧс син саяс нимтывлісны Кӧрт Пиня Павелӧн. Надзӧникӧн юышталісны, тэрмасьтӧг варгисны.
— Локтӧй, челядь, ужнайтӧй да сэсся тіянлы и водны ковмас, — чукӧстіс Пекла.
Катя да Евлог пуксисны пызан сайӧ.
— Коркӧ, Дмитрий Гуриевич, тэнад Евлогысь морт лоӧ на, — шыасис Микол Павел.
— Надейтча эськӧ да, а тэ мыйкӧ тӧдан? — чошкӧдіс пельсӧ Митрей.
— Да. Таво гожӧм вок Мишкӧд тьӧс пилитім. И надурнӧ вылад шпичкиным вунӧма. Гортӧдз кайлыны эз нин вӧв окота, бара на кад сэтчӧ прӧстӧ вошас. А сэні Евлог да Тарас ворсӧны. Ме и шыаси Тарас дорӧ, мися, он кайлы миянӧ да Паладьлысь шпички кор? Дыш, пӧ, Тарасыд шуис. Сэки Евлог дорӧ шыаси. Эг и чайт, мый кывзысяс. Кайла, пӧ. Котӧрӧн ветліс, вайис. Коль, мися, му вылас дай… А Евлог кер кузяыс кокша вылӧдз кайис, киӧ сетіс, бӧр лэччис ий. Ме выліас вӧлі пилитча да. Вот, молодеч!
— Тадзи и колӧ, пиӧ, пыр колӧ кывзысьны гырысьясыдлысь, — ошкыштіс писӧ и бать.
Митрейлӧн сьӧлӧм вылас вӧлі долыд и сійӧ варовмис:
— Менӧ ӧд тожӧ дас сизим арӧсӧн Семен вок нуӧдіс Печера вылӧ нажӧвитчыны. Дольнӧй пиланад сэні и велӧдчи пилитчынытӧ. Ӧні тай лёк ки вӧснаыд ог вермы выліад-а… Сӧмын уліас. Вӧчим тьӧс да плака. Зіля кык вокыд уджалім, и бура мынтылісны. Сійӧ кад вылӧ ыджыд сьӧм чӧжим гортӧ локтігкежлӧ. Кык во сэні мырсим. Гортӧ вои да колкозын куті уджавны. Но бригадирыс, пеж ловыд, шуис, мый ме уджысь пышъялі, сёрӧн колкозад пыри, таысь пуксьӧдісны менӧ. Нуисны войвылӧ кӧрт туй нюжӧдны. Йӧзтӧ мыйтта сэтчӧ чукӧртӧма! Кодзувкотъяс моз жуӧны. Войвылад кӧдзыд, быть уджав, мед он кынмы. Ёнасӧ оз старайтчыны, но унаыдлӧн делӧыд мунӧ. Пыр водзӧ и водзӧ нюжӧдчам. Коді кулӧ, сэтчӧ и тыртам. Унаӧс и сюйим кӧрт туй насып улад. Цинганад висьми, став пиньясӧй легзисны, пинь анъяссьыд ор петӧ, яйӧй печатассис. И ставныс ӧд сідзи висьмисны. Бурдӧдны эськӧ видлісны жӧ, пуасны вӧлі коз пу лыс да сійӧ ванас юктӧдӧны, но нинӧм эз отсав. Эз кӧ войнаыд заводитчы, сэні и кувны ковмис. Вӧлі меным сэки кызь ӧти арӧс.
Война вылад ковмим и ми, заключённӧйясыд. Медицинскӧй комиссия вылӧ вайӧдісны. А мый сэн ёна видлавны кутасны, куш лы да кучик ставныслӧн. Пельпомад тапкасны, лыясыд гиля-голякылӧны, шуасны: «Годен», — и ставыс. Юаласны нӧшта: «Кӧсъян Рӧдинатӧ дорйыны?» Он, дерт, вочавидз, мый он кӧсйы. Шыӧдчи ме сэки комиссияса председатель дорас: «Ме эськӧ немечкӧд тышкасьны муна окотапырысь, олӧмӧс ог жалит Айму вӧснаыд. Но вот гортын менам пӧрысь мам коли, оз-ӧ позь лун-мӧд кежлӧ ветлыны аддзӧдчывны сыкӧд медбӧръяысь?» Но сійӧ менӧ орӧдіс: «Война бӧрас аддзысянныд». «А бӧрсӧ воӧмыс лоас оз на ӧд. Тышыс, ног сертиыс, пансис ыджыд». «Воан! Тэ кодьясыс война вылад оз усьлыны!»
А ӧти морт комиссия вылад локтӧма да нарӧсьнӧ гач пиас прудитӧма, сувтіс йӧз водзад да нюмъялӧ. А дукыс! Ставныс нырнысӧ тупкалісны: «Не годен!», — шуисны. Петіс коридорад да шуӧ: «Ме кӧть гортӧ вола, семьякӧд аддзысьла, а ті сідз и пропадитанныд». Ме сідзтӧ эськӧ нинӧм вылӧ эг вӧч, этатшӧма асьтӧ он жӧ йӧз водзад уськӧд. Код тӧдас, мый сыкӧд водзӧ лои.
Сӧлӧдісны скӧтӧс новлӧдлан вагонъясӧ да гурӧдісны Воркутасянь лунвылӧ. Сюйисны бӧчкаӧ трескаӧс моз, мыйтта тӧрим, туяс вердісны зэв сола селёдкаӧн да сетлісны ва. Кодсюрӧ тшыгвывсьыд черитӧ ёна сёйисны, а солаыд ӧд юктӧдӧ, ва вылӧ уськӧдчисны. Пыктавны да кулавны заводитісны. Кытчӧ шойястӧ воштан? Сідзи туй бокас и ковмис шыблавны, квайтӧн куш миян вагонысь куліны. Печора дорын составтӧ тупикӧ сюйисны. Лун сулалам, мӧдӧс, коймӧдӧс… Туйыс пӧ тупкӧса, паровозыс абу. А йӧзыд тшыгӧсь, скӧрӧсь. Воштыны миянлы нинӧм. Вагон пӧв костъясӧд видзӧдам: керкаяс сулалӧны, магазин эм, йӧз сэтчӧ пырӧны-петӧны, нянь чӧвпанъяс нуӧны. И сыметь миянлы ставыс тайӧ сьӧлӧмӧ чушкис, нуӧны война вылӧ, а тані сулӧдӧны да виӧмӧн виӧны. Виръяс пузисны, вагон ӧдзӧсъяс чашйим-жуглім, кодзувкотъяс моз ызӧбтім составсьыд, здук-мӧдӧн магазинад нинӧм эз коль. И бӧр вагонъясӧ. Та бӧрын кватитчис начальствоыд, составтӧ кытшалісны, ставнымӧс шобисны, но мый сэсь сюрас… Мый босьтлім, ставсӧ нин ньылыштім. Ӧдйӧ тай, небось, паровозыд сюри и туйыд прӧстмис. Вӧлӧгдаӧдз эз нин сувтӧдлыны. Вагонъясысь петам да шатлалам, ӧта-мӧднымӧс усьӧмысь кутам. Асьным шмонитам на: «Вот воякаясыс воим. Видзчысь ӧні, Гитлер, тэнад, буракӧ, сьывсис!» Юклісны ротаяс да взводъяс вылӧ. Вердісны бурджыка нин, мыйкӧ капустаясӧн да мый да. И том йӧзыд ӧдйӧ и справитчим, ӧшъяс кодьӧсь лоим. Мускулъяс брунакывны кутісны.
Евлог тшӧтш пукаліс пызан сайын да вомсӧ калькӧдӧмӧн кывзіс батьлысь висьтсӧ.
— Но эз дыр видзны тылын, мӧдӧдісны фронт вылӧ, сеталісны кузь штыка важпӧлӧс винтовкаяс, кык обойма патрон да штрафнӧй батальонӧн шыбитісны нимтӧм мыльк босьтны. А немечыд сэні кодйысьӧма, лӧсьӧдалӧма дотъяс да дзотъяс. Бӧрвылын — асланым пулемётъяс миян вылӧ веськӧдӧма, бергӧдчам кӧ, быттьӧ. Уськӧдчим атакаӧ, огӧ «Ура!» горзӧй, а «Ё…й в рот!». Немечыд оз узь: гындӧ и гындӧ, шырӧ пулемётъясӧн, миномётъясӧн, ӧрудиеясысь. Он тай бӧр бергӧдчы, асланым пуляяс улӧ сюран.
— А полан он война вылад? — юаліс Кирӧ Микол Павел.
— Кысь нӧ он пов. Мукӧдыс тай шуӧны, нинӧмысь пӧ эг повлы. Сӧрӧм ставыс! Быдӧн ӧд овны кӧсйӧ. А кор атакаад уськӧдчан, сэки збыль чӧрт кодь, сэки повнытӧ он эшты. Кулӧм йывсьыд некор думайтны. А сэсся, кыдз шуласны, кутшӧм судьба. И кылӧ жӧ, ме кыдз чайта, олӧм помсӧ мортыд. Бой водзад, видзӧдан да, коді ёна шогалӧ, сійӧ быть усяс. Ловйӧн коли ме первой тышас, весиг эг ранитчы. А кымынӧн усины… Киясӧдыс да кокъясӧдыс ассьыным ёртъяслысь шойяссӧ босьтам да шыблалам воронкаясад, тыртыштам да братскӧй гу артмас. Унаӧс ковмис сідзи дзебнытӧ война чӧжыд.
Ловйӧн кольысьяслысь киритісны судимосьттӧ, сеталісны документъяс, мый ми ӧнісянь вӧльнӧй казакъяс, вермам воюйтны ставыскӧд ӧтлаын. Разӧдалісны мукӧд батальон да ротаясӧ. Тадзи ме и лои 28-ӧд стрелкӧвӧй дивизияса 144-ӧд полкын радӧвӧйӧн. Первой воюйті пехотаын, а сэсся вӧзйыси разведкаӧ. Кыйсьысь мортыдлы кивывджык сэні лои.
Велӧдыштісны, кыдзи мортӧс шытӧг вины, кыдзи садьсӧ воштымӧныс кучкыны да кӧртавлыны, мед ловйӧн босьтны сідз шусяна «язык» вылӧ.
Первойсӧ эз жӧ кужны воюйтнытӧ, опытыд эз вӧв. Мӧдӧдісны «языкӧс» босьтны морт сё кымынӧс, кыдзи шулісны, бойӧн разведкаӧ. Войнад вуджим немечладорад. Мый жӧ гусьӧникӧн ассьыным уджнымӧс вӧчны, а миян ӧзталісны, йӧйясыд, керкаястӧ, шум лэптісны. Ӧшинь пырыс фашистъясыд улыс гач кежсьыныс чеччалісны. А пулемётчикъясыд ӧд оз узьны. Ракетаяс лэдзӧны, да нӧшта керкаясыд сотчӧны, лунын кодь югыд. Крӧшитісны сэні миянлысь йӧзтӧ капустаӧс моз, дерт, и немечьяслы сюраліс, бӧр воим джынсьыс этшаджыкӧн. Дерт, «языктӧг».
Сэки начальствоыд и гӧгӧрвоис, мый тадзи разведкаад оз позь ветлынытӧ. Колӧ пӧ, вӧлӧмкӧ, ичӧтик котыръясӧн мӧдӧдавны. И «языкъяс» вочасӧн кутісны воавны. Дерт, кор мойвиас на, немечыд ӧд сюсь жӧ. Тайӧ ӧд кино вылын найӧс сӧмын йӧйясӧн да полысьясӧн петкӧдлӧны.
Разведкаӧ ковмыліс мунны медся лёк поводдя дырйи, кор прамӧй кӧзяин понсӧ ывлаӧ оз лэдз. А разведчикъяслы татшӧм поводдяыд буретш на серти, ӧд нинӧм оз тыдав, пемыд, тӧла, ставыс шувгӧ, шумитӧ. Сэки озджык ков сэтшӧма видзчысьны, ӧдйӧджык позьӧ ассьыд уджтӧ вӧчны. Удачаыд кӧ мышкӧн бергӧдчас да «языктӧг» воан, локтан войнас бара ковмас мунны. И сідз водзӧ, кытчӧдз ловъя фашистӧс он кыскы. Сы бӧрын шойччӧг сетӧны. «Языктӧ» вайӧм бӧрын землянкаад стӧкантыр сорлавтӧм спирттӧ клопнитан да немечыдлӧн синмыс плешкас кайлас, вот, пӧ, кодъяскӧд воюйтны лоӧ. Став киссьӧм-ротйысьӧм паськӧмтӧ пыр жӧ вежасны, дзик выльӧс сетасны, ӧд фашистъяс тылад рушку вылад кыскасигад сійӧ зэв регыдӧн чашйысьӧ да нинӧмӧ воӧ. Артмас кӧ, пывсянын мыссьыштан, гатшасян нар вылад и… сутки-мӧд кежлӧ кувлан.
Мӧд луннас миянӧс некод оз пальӧд, узям став узьтӧм войяс весьтас. И начальство миянлы нюмъялӧ, оз чиршӧдлыны, сэки разведчикъяс быттьӧ нимлунасьысьяс. А кольӧ лун-мӧд, и бара лоӧ мӧдӧдчыны немечладорӧ.
Враг тылад, мед ловйӧн кольны, быдторсӧ лои сёйны. Дерт, лягушаясӧс да лёкгагъясӧс эг видлы, но вот ёжӧс удайтчыліс. Куйлам ӧтчыд ёрткӧд фашистъясладорын зӧр му вылын. Луннад нинӧм он вермы вӧчны, кольӧ сӧмын дзебсясьны, мед эз казявны. Друг кыла, кодкӧ шаркӧдчӧ. Видзӧда да, ёж тупыльтчӧ. Тупки ме сійӧс пилоткаӧн, босьті киӧ да видзӧда. А таӧдз ёжтӧ эг на аддзыв, комиад ӧд найӧ оз овны. Ёжыд куткыртчис, емъяснас тупкысис гӧгӧрбок. А кынӧм ёна сюмалӧ, сідзи и гуръялӧ! Пуртӧн и сатшки ме сійӧс. Кос посни увторъясысь ичӧтик бипур пестім, мед тшыныс эз тӧдчы, да и жаритім штык вылын. Госа вӧлӧма, сідзи и сялькӧдчӧ би вылад. Сёйим да зэв чӧскыд кажитчис. Муртса быри, видзӧдам да, мӧд ёжик котӧртӧ. И сійӧс тшӧтш сёйим. Тшыг кынӧмыд тай велӧдас.
Ӧтчыд фашистъяслӧн траншеяын тӧкӧтьӧ пом меным эз во. Да. Пырим сэтчӧ кыкӧн, мукӧдыс выліас кольччисны. А немечыдлӧн ставсӧ бура вӧчӧма, пыдӧдз кодйӧма, джуджыд, оз веськыда мун, а чукыльясӧн. Он на быдлаті пет и. Сӧмын пулемёт позъяссӧ кыпӧдӧма вылӧ, тшупӧдъяс сэтчӧ кайӧм вылӧ лӧсьӧдалӧма. Гусьӧникӧн мунам траншея кузя и зурасим пулемётчикъясад. Шытӧг вины эз удайтчы, удитіс ӧтиыс автоматысь сяркнитны, виӧма ёртӧс, но и асьсӧ менам пуля суис. Мӧд немечыд уськӧдчис пышйыны, ме сы бӧрся, суӧді, сконйышті, усис. Вожаси вылас, а ён, дявӧлыд, вӧлӧма, некыдзи оз сетчы. Пескыльтчис да петіс ме улысь, эг вермы кутны. Мынтӧдчӧ менам кабырысь, а ме ог лэдз. Туплясям траншея пыдӧсад, куш киясӧн вермасям. Автоматыд менам, ТТ-ыд и пуртыд кытчӧкӧ мошкоритчигад лэбзялӧмаӧсь, оз сюрны. И нинӧм вылӧ ме ог вермы сійӧс ӧдӧлитны, вермыны кутіс, личкысис ме вылӧ став тушанас да горшӧ тшапкысис, джагӧдӧ. Став эбӧс быри, люсмуні, сӧмын думышті: «Эштіс тай, буракӧ, Гурей Митрей, тэнад олӧмыд». Дугді лолавны, киясӧс уськӧді му вылӧ. И ылаліс фрицыд, эскис, мый кувмӧн джагӧдіс сійӧ менӧ. Лэдзис кабырсӧ да надзӧникӧн кыпӧдчӧ, бӧрыньтчигмоз, а кияссӧ тадзи вот ас водзас кутӧ, — петкӧдліс Митрей, — век на, тыдалӧ, полӧ. Тайӧ здукас меным ки улӧ пистолетыд сюри и мый колис менам эбӧсӧй, став вынысь, кыдз сӧмын верми, колскӧбті немечыдлы юрас. А сійӧ, дерт, каскатӧм жӧ нин вӧлі да, вартӧмыд менам, буракӧ, местаӧ веськаліс. Люньгыртчис фрицыд. Ме чеччи да зэв ӧдйӧ кияссӧ кӧртавлі, вомас кляптӧ скӧрйывсьыд эг ӧмӧй пыдӧ тойышт. Эбӧсӧй бырӧма да лэптыны «языкӧс» ог вермы. Выліас миян ноксьӧны, лыйсьӧны нин, шумыд кыптіс да. Ракетаяс енэжӧ кыпӧдчӧны фрицъясыдлӧн, югдіс гӧгӧр. Немечьяс блиндажысь петалӧмаӧсь, гӧнитӧны, кылӧ, траншея кузя меланьӧ. Ковмис горӧдны: «Татчӧ, татчӧ!» Миян кылісны да кыскисны немечтӧ, а менӧ колисны. Петны ог вермы. Фашистъяс горзӧны дзик нин матын, кыла, мелань котӧртӧны, автоматъясысь сяргӧны, но траншеяыдлӧн чукыльыс менӧ сайӧдӧ. Уськӧдчи наысь пышйыны траншея кузя и, шудыд вылӧ, пулемёт позъяд веськалі, кытысь «языктӧ» босьті. Тшупӧдъяс кузя кайи да кысси ас йӧз бӧрся.
Вежон та бӧрын сёрнитны эг вермы, сыметь шамралӧма фашистыд горшӧс. Наградитісны менӧ «За отвагу» медальӧн, то тай, стенын ӧшалӧ. А сылы, коді кыскис «языксӧ» траншеясьыс, «Орден Боевого Красного Знамени» сетісны. А кысь нӧ? Сійӧ ӧд коммунист! Оз вӧлі тӧдны, коді збыльысь «языксӧ» босьтіс, весиг сувтӧдлісны миянӧс стройӧ да пленнӧйыдлы тшӧктісны петкӧдлыны, коді сійӧс кутіс. И тӧдіс ӧд, ме вылӧ индіс, кӧть пӧ и пемыд вӧлі, но тайӧ мортыс менӧ гартіс. А наградатӧ бӧр он веж. Ме и шуи сэки: «Ог орденъяс понда воюйт! Рӧдина вӧсна!» «Вот и молодеч!» — ошкыштісны сэки командиръяс.
Таысь ыстісны менӧ дас лун кежлӧ шойччан керкаӧ. А мый сэні вӧчан? Первой лунсӧ узян став узьтӧм вой пондаыс, а сэсся пӧтан. Лунтыръясӧн ӧд он куйлы крӧвать вылад, кӧть эськӧ и лӧсьыд небыд вольпасяд сӧстӧм прӧстыняяс вылад нюжмасьнытӧ. Мый дыра нин эг узьлы нинӧм йылысь думайттӧгыд да. Дерт, вӧліны и нывъяс сэні уджалысьяс пиад, но найӧс важӧн нин займитӧмаӧсь, нинӧм и мӧвпавны. Дзик гажтӧм босьтіс. И локтісны видлыны миянӧс кутшӧмкӧ генералъяс, быдӧн дорӧ матыстчылӧны, китӧ кутлӧны, аттьӧалӧны бур службаысь, неыджыд козинъяс сеталӧны. Ме дорӧ тшӧтш воисны, юасьӧны, мый оз тырмы тэныд? Смелмӧдчи да и шуи медся главнӧйыслы: «Генерал ёрт, миянлы фронт вылын пыр сетлісны сё грамм, а вот тані ӧбижайтӧны, эз на сялькнитлыны». Нюммуніс генералыд, тапкис меным пельпомӧ, но нинӧм эз шу. Петісны мыйӧн, ставыс вувзьысисны ме вылӧ, видӧны, мый тадзи лысьті сёрнитны: «Тайӧ ӧд ачыс Рокоссовский вӧлі! Ӧні вӧтлаласны миянӧс бӧр фронт вылӧ шойччигкості. Эк, тэ, комик…»
Но эз ло на ног. Та бӧрын быд сёйигӧн кутісны сетавны миянлы фронтӧвӧй сё грамм. Сэки нин мӧд синмӧн кутісны ме вылӧ видзӧдны, ошкисны: «А тэ, вӧлӧмкӧ, абу дзик йӧй».
Ёна кӧсйи эськӧ Берлинӧдз воӧдчыны, но эз удайтчы. Ранитчи шуйга киӧ. Да ӧд особистъяс на ещӧ кыскалӧны, оз эскыны, мый збыль ранитчи, ачыд пӧ асьтӧ, кӧнкӧ, лыйин. Но и скӧрмылі сэтчӧ на вылӧ да. Тылын асьныс дзебсясьӧны да нӧшта ранитчӧм фронтӧвикъяс вылын тадзи тешитчӧны. Госпитальын лечитчыштӧм бӧрын лэдзисны гортӧ.
Локтӧмыс на ӧд зэв тешкодь лои. Ӧти ёрткӧд ӧтлаын лӧсьӧдчим госпитальсяньыд, мед гажаджык лоӧ. Ме моз жӧ вӧлі ранитчӧма да комиссуйтісны. Ог нин помнит нимсӧ. Мед туйын сёйнытӧ, сетісны миянлы талон, сы серти столӧвӧйын вердӧны. Ме талонтӧ лӧсьыда идралі. А ёртӧй гач зептас сюйыштӧма, кутшӧмкӧ идӧртӧм манера морт вӧлі да. Столӧвӧяд пырим, ме талонтӧ кыски, а ёртлӧн вошӧма. Меным сёян сетӧны, а сылы оз. Ми зык лэптім, корам, мед вердасны тшӧтш сійӧс. Столӧвӧйсаыд чукӧстісны патруль. Пырисны старшӧй лейтенант да сыкӧд кык салдат. Лӧсьыда кылӧн-вомӧн висьталім сылы, мыйын делӧыс. А сійӧ миянлы: «Нинӧмӧн отсавны ог вермы». Менам вирӧй пузис: «Ак, тэ, тылӧвӧй крыса!», — да кыдз тай швачкӧбта дзоньвидза киӧн сылы нырвомас. Гатшасис. Менӧ, дерт, ки пӧла морттӧ, шуйга киӧй кӧртӧд вылын на ӧшаліс да, лӧньӧдны эз вӧв сьӧкыд. Но делӧыс серьёзнӧй. Вермисны и трибуналӧ мӧдӧдны офицер вылад военнӧй кадад китӧ лэптӧмысь. Но сувтіс сэки ме дор ёртӧй. Сійӧ вермис патрульыдлы кыдзкӧ висьтавны, мый менам ранитчӧм бӧрад юрӧй торксьӧма. И кӧртавлісны да нуисны менӧ йӧйяслӧн керкаӧ. А збыль кӧ шуны, ме сэки эг быттьӧ ас садьын и вӧв, сэтшӧма скӧрмыссьӧма. Воюйтлӧм йӧзыд ставыс сэтшӧмӧсь, ӧдйӧ пузьӧны. И ковмис коллявны меным йӧйяс пиад дас лун. Абу ёна гажа. Висьысьясыд локтасны дінад да этадзи видзӧдласны вылад, — Митрей юрсӧ пӧлӧстӧмӧн матыстліс чужӧмсӧ Микол Павел дорӧ. Сэтшӧм тешкодь тайӧ артмис, мый и мам, и Евлог серӧктісны, — быдсӧн кӧдзавлан, он ӧд тӧд, мый сійӧ кутас вӧчны водзӧ. Лэдзисны жӧ сэсся. Юрыс пӧ справитчыштіс. Дерт, кӧнкӧ, гӧгӧрвоисны жӧ врачьясыд, да и ранитчӧм салдатыд жаль лои.
Кузя ковмис воӧдчыны бӧр гортӧдзыд. Кызвынсӧ, дерт, подӧн, а кыткӧ и вӧлӧн отсыштасны. Шойччӧг вылӧ бӧрйывлі медся гӧль, пӧлӧстчӧм керкаяс, кӧні дасьӧсь вӧлі бӧръя нянь торнас юксьыны салдат мортыдкӧд. Озыр керкаясад эз радейтлыны ми-воктӧ, оз восьтны, а вермасны на и понсӧ усьӧдны.
Веськалі ӧти татшӧм керкаӧ, кӧні важӧн нин эз тӧдчы кӧзяинлӧн киподтуйыс, а олісны кӧзяйка да сылӧн шег кодь посни челядьыс. Личӧдчышті да, кор нывбаба мыйкӧ кӧтшасас ноксис, матыстчи стенӧ ӧшӧдӧм карточка рама дорӧ. А сэні миян разведка взводса старшиналӧн фотоыс. Юалі: «Коді нӧ тайӧ мортыс?» «Верӧсӧй менам, война вылӧ усис, — вочавидзис кӧзяйкаыд синвасӧ чышкалігтыр да сэтшӧм надеяӧн ме вылӧ видзӧдліс. — А мый нӧ эськӧн, эн-ӧ нин кӧнкӧ аддзысьлы?» «Тайӧ жӧ менам друг. Ӧтлаын воюйтім. Позьӧ шуны, менам ки вылын кулі». «А мый нӧ нимыс сылӧн вӧлі?» — пыр на оз эскы кӧзяйкаыд. «Шевцов Николай Кузьмич». Сэтшӧм рад лои аньыд, быдторсӧ ваяліс пызан вылад, мый вӧлі дзеблӧма медся пыді йӧртӧдъясӧ, кыськӧ вина доз на кыпӧдіс дай. Яндзим лои весиг.
Рытывбыд лои висьтасьны меным сылӧн верӧскӧд ӧтувъя служба йылысь, мый муніс миян юръяс вывті да кыдзи усис аслас му вӧсна, гӧтыр да челядь вӧснаыс нывбабалӧн верӧсыс. Кывзыштас, бӧрдыштас мортыд да бара юасьӧ, бара тшӧктӧ висьтыштны. Челядьыс менам Евлог моз жӧ кывзісны, кытчӧдз эз унмовсявны. Асывнас мӧдӧдчи водзӧ, кӧть дӧваыд ёна на корис олыштны сы ордын да шойччыштны. Тшӧктіс гижны, кыдзи гортӧ воа, но кутшӧм нин сэки гижӧм…
Прӧйдиті Сыктывкар, Затонын узьмӧдчи. И бара зэв бур йӧз ордӧ веськалі, ӧні на овнысӧ помнита — Белых. Ранитчӧм киӧй ёна кынмис да мӧд луннас водзӧ мӧдӧдчигӧн тӧбисны сійӧс кӧч куӧн, корисны гижны, кыдзи воа, но гижӧм, дерт, эз ло.
Гортӧ вои, а сэні мам тшыгъялӧ, дзик пикӧ воӧма. Нянь карточкатӧ вӧлӧм оз сетны. Керкаыд куш, пескыд абу. Локті да буретш ичӧт Лиза чойкӧд керка бокын потшӧсысь потшъяссӧ ныж пилаӧн гиджгӧны. Босьті ки вылӧ да сідзи мамукӧс гортӧ пырті, кокньыд, омӧльтчӧма дзикӧдз, куш лы да кучикыс кольӧма… Дзӧля пач ломті да пукті рок пуны. Сетлісны туй вылӧ мыйсюрӧ: нянь, рок брикетъяс да, мый да. Видзтышті, эг ставсӧ сёй, мед гортӧ воыштас. Вот и згӧдитчис. Верді первой пӧттӧдзныс. Уджавны пыри да вочасӧн лад вылӧ, быттьӧкӧ, сувті, кыдз аслым кажитчис. Первой «Заготскотын», а сы бӧрын кладовщикӧн уджалі да мӧдӧдісны менӧ тулыснас груз катӧдны Эжва кузя Помӧсдінӧ. Ог вӧлі кӧсйы кайны, но быть кай. Ӧткажитчан кӧ — судитасны, а катӧдігкостіыд ваыд ямис, эг во местаӧдзыс. Ковмис ректыны грузтӧ Скӧрӧдум дорӧ видз вылас, кытысь вӧвъясӧн вочасӧн Помӧсдінад новлісны. Сетісны эськӧ детинкаӧс отсасьны, мед тшӧтш видзны тӧварсӧ, но мый том мортсьыд тӧлкыс. Век узьтӧг овны он вермы. Гусясьӧмаӧсь менсьым узигкостіыд, эз тырмы, растрата лои. Таысь менӧ народнӧй судья Носков, аттьӧ «бур мортлы», пуксьӧдіс дас во кежлӧ.
Бара на веськалі Воркутлагад. Кысянь война вылӧ мунлі, сэтчӧ бӧр и вои. Олім палаткаын морт кыксё кымын. Ӧтар-мӧдар помас кӧрт пачьяс эськӧ ломтысьӧны, но уна-ӧ нӧ найӧ шонтасны? Ӧтчыд войнад бушков кыптіс да узигкості палаткатӧ тӧлыд нӧбӧдіс, колим дзик восьса места вылӧ, он на некытчӧ дзебсьы. Ывлаад нелямын-ветымын градус кӧдзыд, вот и ов. Лоӧ тай терпитны. А асывнас бара удж вылӧ, оз видзӧдны, шойччин тэ али эн. Тэ уджалан, а блатнӧйяс нар вылын куйлӧны, картіысь ворсӧны. Менам нопйын сапӧг гоз вӧлі, выль на. Мыйлакӧ менсьым ас дырйи эз нинӧм вӧрӧдны. Но век ӧд он места вылад ов. Орчча нар вылын узьлысь ёртлы коли нопйӧс, мед видзыштас, ачым петалі, кытчӧкӧ колӧ вӧлі да. Локті, а нопйын сапӧгыд абу. Мырддьӧмаӧсь сылысь. Мыйла нӧ, мися, сетін? Быть, пӧ, ӧд сет. Ме и петі вӧръяс дорад. А найӧ чукӧртчӧмаӧсь да видлалӧны менсьым сапӧгтӧ: «Хороший товар». «Хорош, да не ваш», — шуи, нетшышті сапӧг гозтӧ на киысь да петны лӧсьӧдчи. Чеччыштісны вылыс нар вывсьыд, уськӧдчисны ме вылӧ, лэптісны да джоджас сітан вылӧ кыдз тай крапкасны, ӧтчыд, мӧдысь… И сайдӧс вошті…
Но бара на, буракӧ, мамӧлӧн кевмӧмыс тырмӧма. Веськавсьӧма рытъя прӧверка вылӧ. Палялі, куйла джоджын, а ме гӧгӧр шынеля йӧз сулалӧны. Сапӧгнас ӧти менӧ тойлалӧ: «Ты что, пьяный?» Ӧдва-ӧдва верми чеччыны, шатлӧдлӧ, код юра кодь и эм. «Иди в свою палатку» — шуӧны. «Верну сапоги, тогда пойду». Сапӧгтӧг эг и мун. Кӧмтӧг ӧд он кольччы, важыс киссян выйын нин вӧлі. Мӧдлаӧ менӧ на дорысь вуджӧдісны. А вермисны ӧд и вины. Ӧти морт коркӧ воши. Абу и абу. А кутісны уборнӧйтӧ петкӧдны да сюри. Керавлӧмаӧсь торъяс вылӧ да шыблалӧмаӧсь розяд. Кысь корсян, коді мыжа? Да некод сійӧн эз и ноксьыв. Вӧръясыд начальствокӧд вась-вась олӧны, налы быдтор позьӧ. Ме эськӧ кодсюрӧкӧд сёрнитны заводитлі, мися, вайӧй ӧтув найӧс шняпкӧдам, но некод эз лысьт та вылӧ петны, кӧть эськӧ и кутшӧм ён йӧз вӧліны да...
Сталин кулӧм бӧрын амнистируйтісны менӧ да вои со Демаад, тані кӧсъя кувтӧдз овны. Кытчӧкӧ бара веськавны сэсся ой абу окота!
Евлогӧс дзикӧдз унмыс кутіс личкыны, но пыр на пукаліс да кывзіс батьыслысь висьтасьӧмсӧ. Вот эськӧ быд юигӧн кӧ сійӧ татшӧм шань вӧлі! А то локтас да ӧтарӧ горзӧ: «Кодкӧ лысьтӧй меным паныд кыв шуны! Ме некодысь ог пов! Ме чӧртыс кодь ён!» Матькас да, матькас да, кытчӧдз оз лӧнь. Водзті кӧть ыджыд мам томджык на вӧлі да сійӧ пинясьліс, а ӧні и сійӧ оз лысьт шыасьны.
— Вай сэсся, Павел, мун гортад, зэв ӧд нин сёр, узьны колӧ, — шыасис Микол Павел дорӧ Пекла.
— Ог, ме пукышта на Дмитрий Гуриевичкӧд. Вот Дмитрий Гуриевич кӧ ыстас, сэки муна. Дмитрий Гуриевич кӧ шуас, мун, пӧ, миянысь, ме сэки пызан вомӧныс сьвисьнита-чеччышта да муна, — вочавидзис Павел, а ачыс видзӧдліс четьверт вылӧ, кӧні абу на дзикӧдз бырӧма юанторйыс.
Бать дугдіс висьтавлыны ассьыс ветлӧм-мунӧмсӧ да кывзыны код мужикъяслысь мукӧдтор йылысь бызгӧмсӧ Евлоглы эз вӧв окота. Та вӧсна сійӧ петіс пызан сайысь да кайис пӧлатьӧ, сэсянь видзӧдіс на вылӧ. Зэв ӧд окота вӧлі аддзывны, кыдзи Кирӧ Микол Павелыс пызан вомӧныс свисьнитас. Медбӧрын и Митрей шуис:
— Но, сэсся, Павел Николаевич, вай жӧ мун гортад. Пӧра и шойччыштны.
Но Павел мыйлакӧ эз чеччышт пызан вомӧн, а петіс надзӧникӧн, эз тэрмась, дыр на корсис ассьыс пупайкасӧ, быттьӧ тув вывсьыд оз аддзы. Медбӧрын Пекла мыччис сылы ачыс. Пасьтасис, матыстчис бара пызан дорӧ, гартіс кыз чигарка да ӧзтіс лампа помысь, кыскыштліс тшынсӧ гоз-мӧдысь, киасьӧмӧн кузя аттьӧаліс Митрейӧс, дыр тракйис сылысь кисӧ:
— Зэв ыджыд аттьӧ, Дмитрий Гуриевич! Медся прамӧй морт тэ миян сиктын, ёна жӧ ме тэнӧ уважайта. Час, ог ӧд вунӧд татшӧма гӧсьтитӧдӧмтӧ, бурыд некор менам юрысь оз вушйы, мӧдысь асьтӧ ог жӧ ӧбӧдит.
Медбӧрын лажъялігтырйи петіс жӧ.
— Оз ӧд тэрмась, век на виччысис, мый бӧр пуксьӧдан пызан саяс, но и мути, — броткӧдчис Пекла. — Челядь, ті узянныд?
Евлог эз шыась, кӧть эз на узь. Сійӧ пыр на вӧлі батьыслӧн висьтас. Вот быдмас сійӧ ыджыда, велӧдас бура немецкӧй кыв да, кор заводитчас немечьяскӧд война, лоас батьыс моз жӧ повтӧм разведчикӧн.

