Асьме странаысь вань пиналъёс тодо Климент Ефремович Ворошиловез, Советской Союзлэсь маршалзэ.
Тодо но ярато сое.
И эшшо но со сярысь уногес, ваньзэ ик тодыны туртто!
Соослэн тодэмзы потэ, кызьы улӥз Ворошилов пичи дыръяз.
Кызьы со дышетскиз.
Ку но кызьы со большевик но Красной Армилэн командирез луиз.
Кызьы белойёс пумитэ бойёсы нуллылӥз советской дивизиосты но корпусъёсты.
Кызьы вормылӥз тушмонъёсты.
Но ведь Ворошилов эшлэн данлыко улонысьтыз самой главнойёссэ луэм ужъёсты тодэ вайыны ке кутскид — зӧк книга гожтоно луоз.
Сое нокызьы но пичи гинэ повесте тэрытыны уз луы.
Нош та пичи книгаысь тӥ шедьтоды вакчиесь гинэ ньыль рассказъёсты. Отын куке но кемалась аръёсы гражданской война дыръя фронтын Ворошиловен огшоры ньыль боевой учыръёс луэм сярысь вераське.
ПЯТИИЗБЕННАЯ НИМО СТАНИЦА
Уй но нунал бойёс мынӥзы. Уин но нуназе красноармейской частьёс восток пала мынӥзы, Волга доры, Царицын город доры (табере со Сталинград шуыса нимаське).
Сюрес секыт вал. Белойёс котькуд палась мериськизы.
Котырысь винтовкаослэн тачыртэмзы, орудиослэн ыбылэмзы, пуштылэм куараос кылӥськылӥзы…
Шуак, со дыре, ку асьме воӥскоос асьсэ азьысьтызы пичигес гинэ гуртэз, Пятиизбенной станицаез адӟизы, соку ик котырын чалмыт луиз.
Кесяськем куараос но ыбылӥськемъёс но ӧвӧл ни.
Тушмон, кытчы ке пытьытэм выем кадь, ышиз.
Кытчы со пыриз?
Кытысь нош ик потоз?
Тодмо ӧвӧл!
Войнаын таӵе валантэм уж кужмо бойлэсь но уродгем.
Тушмон кышкыт луэ, ку умой уд тодӥськы, кытын со, мар со лэсьтэ.
Кулэ вал али ик кышкыт разведкае мыныны, кыдёкынгес пеймыт адскись посёлоке пырыны, тодыны, уг ватскы-а отчы тушмон?
Та уж туж секыт но со дыре ик туж кулэ вал.
Разведкае пичи броневикез — пулеметэн боевой броняо автомобилез лэзьыны кариськизы.
Броневик вуж но сӧриськылэмын вал, нош умойзэ матысь шедьтыны ӧз луы. Бен соку Красной Армилэн умой машинаосыз ӧжыт вал на.
Бусые потон азьын тодмо луиз, что броневикын, шоферен ӵош, армиен командовать карись Климент Ефремович Ворошилов мыноз.
Валаны луэ, что разведка со нуналэ туж кулэ уж вал, соин Ворошилов отчы ачиз мыныны кариськиз.
Броневик вань кужмысь паськыт буш бусыез ортчиз. Со бусы красной боецъёсты гуртлэсь люке вал. Броневик кужмо мынонъяз ик поселоке пыриз.